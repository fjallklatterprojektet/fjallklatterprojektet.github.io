---
layout: post
title: Nygrens led
author: Olle Eriksson
date: 2025-09-07
type: Turskildring
summary: Nygrens led till Kebnekaises nordtopp i augusti 2025. Ner via Sytoppen och Östra leden.
---

Tidig morgon, 12 augusti 2025. Emellanåt vaknar jag till i några ögonblick och lyssnar uppgivet på dropparna som obönhörligen smattrar mot yttertältet innan jag åter faller i sömn.

När telefonen börjar surra strax efter sex är jag ensam i tältet. Johan sitter nog redan och käkar frukost på fjällstationen. Själv sover jag hellre än äter på morgonen. Jag knorrar lite och vrider på mig i sovsäcken. Efter en kort stund har jag samlat nog med kraft för att dra på mig kläderna, snöra på mig skorna och trycka ner de sista prylarna i ryggsäcken. Halv sju ska vi ses utanför entrén till huvudbyggnaden, färdiga att påbörja anmarschen längs Östra leden upp mot Kebnetjåkka och Björlings glaciär.

{% include image.html url="/assets/images/2025-09-07-nygrens_led/nygrens_led_01.jpg" caption="Nygrens led är namnet på den kam som reser sig från Björlings glaciär till Kebnekaises nordtopp. Den utgör Nordtoppens sydöstkam, och övergår i andra riktningen i Kebnetjåkkas topprygg. Här ses hela leden i profil från söder, med Björlings glaciär i förgrunden. Den är uppkallad efter David Nygren, som tillsammans med Lizzy Simonsson gjorde förstabestigningen den 1 augusti 1933." %}

Det har regnat under natten, mer än vad prognosen hade utlovat. På sätt och vis ett dåligt tecken, men å andra sidan kanske det har regnat klart nu, och det vore ju i så fall bra. Igår traskade vi upp från Nikkaluokta i strålande väder, och dagen dessförinnan körde vi norrut längs E45:an från Jämtland, stannade och käkade på grillen i Sorsele på vägen, och rattade in på parkeringen i Nikkaluokta först sent på kvällen. Jag var ivrig att komma iväg. Ville gräva fram pannlamporna och knata upp till Kebnekaise redan på natten för att undvika en transportdag och kunna utnyttja väderfönstret till fullo. Johan ville ta det lugn, slå upp tältet, få en god natts sömn och sen en maklig start. Att hans ryggsäck vägde smått otroliga 35 kg (!) bidrog sannolikt till hans inställning. Det blev Johan som fick bestämma. För att stilla äventyrslusten knatade jag upp på Skartaklacken på eftermiddagen efter att vi hade slagit upp tältet vid Kebnekaise fjällstation. Då var himlen fortfarande klar. Nu är det grått och blött.

{% include image.html url="/assets/images/2025-09-07-nygrens_led/nygrens_led_02.jpg" caption="Kvällen är stilla och klar när vi anländer till Nikkaluokta. Efter att vi rest tältet står jag en stund på kullen vid kapellet och ser hur fullmånen sakta stiger över fjällen söder om Paittasjärvi." %}

{% include image.html url="/assets/images/2025-09-07-nygrens_led/nygrens_led_03.jpg" caption="På väg upp längs leden till Skartaklacken får man fin utsikt mot Singitjåkka, Tuolpagorni, Vierramvare och Kebnekaise." %}

Vi går inte särskilt raskt, men inte heller särskilt långsamt. Snart är vi vid vägskälet där Östra leden viker av norrut upp i sluttningen mot Kebnetjåkka och Västra leden fortsätter rakt fram på skrå mot Kitteldalen. Jag noterar med viss irritation att skylten som brukar peka ut Östra leden är borttagen. Märkligt. Men STF har fattat ett beslut inför säsongen att enbart använda Västra leden för de guidade turer till Sydtoppen, och skyltens frånvaro har säkert med det att göra. Anledningen till att Östra leden har ratats sägs vara ökad rasrisk och osäkra förhållanden på Björlings glaciär (vars avsmältning var osedvanligt stor under 2024). Jag tänker att det kanske också har att göra med de två tragiska dödsfall som inträffade under våren då två STF-anställda omkom i en fallolycka i samband med att de arbetade med att plocka bort rep efter Keb Classic.

Väl framme vid Björlings glaciär följer vi ett snöfält norrut mot Kebnetjåkkas västkam. Sen stretar vi en stund på skrå innan vi på min inrådan bestämmer oss för att gå på glaciären istället. Vi hinner inte ta många steg i stegjärn innan vi inser att ett bättre alternativ hade varit att hålla oss uppe på kammen, som is- och snöfri skär en reva hela vägen mellan Björlings glaciär och Storglaciären, och som snart nog övergår i sydostkammen till Kebnekaises nordtopp, den så kallade Nygrens led.

Det är nu strax före tio. Vi tar oss upp på kammen utan svårighet ungefär där den börjar resa sig mot Nordtoppen. Efter att ha tagit av stegjärnen och tagit in lite rep, påbörjar vi klättringen. Himlen är kompakt och grå men inget regn har fallit på ett tag nu. och klippan är förvånansvärt torr. Johan går först, håller sig till kammen eller något till höger när det tycks rimligare.

{% include image.html url="/assets/images/2025-09-07-nygrens_led/nygrens_led_04.jpg" caption="Johan blickar upp mot Nordtoppen från insteget till Nygrens led." %}

Trots dess namnkunnighet och lättåtkomlighet så är det här första gången jag befinner mig på Nygrens led. Det är en sådan led som jag länge har gått och tänkt på, men nu när jag klättrar så inser jag att jag aldrig riktigt har funderat över dess beskaffenhet och karaktär. Förutom några lösa rännor som vi hamnar i på högersidan så är klippan förhållandevis fast. Klättringen är enkel, behaglig. Vi går löpande, lägger repet runt nåt block, i nån skreva, låter kilar och kammar hänga kvar i selen. Vi passerar ett par snöfält, men snön är mjuk nog efter en mild natt att stegjärnen får stanna kvar i ryggsäckarna. Mot slutet, där kammen blir brantare, klippan fastare, ändrar klättringen karaktär något. Johan placerar en röd Totem (så att vi lättare kan försöka intala oss att vi inte har släpat på säkringarna i onödan) och försvinner upp i ett dieder. Jag följer efter, rör mig okonstlat uppför klippan, låter händer och fötter visa vägen, och så befinner vi oss plötsligt på den breda toppryggen. Några minuter senare, strax efter 12, står vi på Nordtoppen.

{% include image.html url="/assets/images/2025-09-07-nygrens_led/nygrens_led_05.jpg" caption="Högre upp längs leden blir klippan brantare och fastare. Här klättrar Johan ett dieder strax nedanför utsteget på toppryggen. Jag valde att följa längs svaplattan några meter längre till höger." %}


{% include image.html url="/assets/images/2025-09-07-nygrens_led/nygrens_led_06.jpg" caption="På Nordtoppen tar vi en välförtjänt vila, och jag passar på att studera östkammen från en spektakulär position på ett utskjutande klippblock." %}

Vädret har successivt blivit bättre under klättringen, och genom remsor i molntäcket skymtar nu blå himmel lite varstans. Tanken var att gå ner via Sydtoppen och Östra leden, men då vi båda känner att vi har har krafter kvar och är sugna på mer klättring så beslutar vi oss efter en kort paus för att göra en avstickare till Halspasset först. Vandringen norrut längs toppryggen är enkel men stenig och otrivsam, varefter klättringen ner till Halspasset följer en oklar linje, smyckad med diverse gamla pitonger och firningsankare, och är lös och oanmärkningsvärd. Det tar oss en dryg halvtimme att ta oss dit, och efter att hastigt ha övervägt och förkastat ett förslag att ta vägen över Kebnepakte och Tarfala tillbaka till fjällstationen, vänder vi tillbaka mot Nordtoppen och snökammen till Sydtoppen (som vi traskar över någon gång vid halv tretiden utan att stanna), där vi snart befinner oss mitt bland trötta men glada vandrare på Västra leden.

{% include image.html url="/assets/images/2025-09-07-nygrens_led/nygrens_led_07.jpg" caption="Från Halspasset ser det brant och oländigt ut att ta sig upp mot Nordtoppen, men svårigheterna kan enkelt rundas på västsidan (höger sida på fotot) och klättringen är sedan beskedlig om än något lös." %}

{% include image.html url="/assets/images/2025-09-07-nygrens_led/nygrens_led_08.jpg" caption="En vrakdel från den tragiska flygolyckan den 15 mars 2012 då ett norskt transportflygplan av modell C-130 Hercules på väg till Kiruna flygplats kraschade nära kammen mellan Nordtoppen och Sydtoppen, och samtliga fem i besättningen omkom, ligger bland stenarna nedanför Nordtoppen. Sydtoppen reser sig i bakgrunden." %}

Efter gamla toppstugan viker vi av på Östra leden. Det har i och för sig gått några år sedan jag gick den senast, men via ferratan längs Östra leden är sig lik, trots att jag hade hört att delar av den skulle plockas ner som följd av STF:s beslut att förlägga alla guidade turer till Västra leden. Vi väljer hur som helst att gå inknutna, och säkrar oss i rep och vajrar. Längs hylltraversen i den nedre delen av klippsektionen (även kallad Gudjohnsens hylla) finner jag en stor, lös sten som balanserar ängsligt på klippkanten. En lätt knuff får den att störta ner i skravlet under med ett brak, varefter den ljudlöst och med väldig fart tumlar ner för snösluttningen och ut på glaciären, där den till slut lägger sig att vila på isen.

Vi går i sol över Björlings glaciär. Sen kommer regnet. Det gör detsamma.
