---
layout: post
title: Programförklaring
author: Olle Eriksson
date: 2025-09-22
type: Programförklaring
summary: Svenska klätterprojektets programförklaring.
---

Som initiativtagare till Svenska fjällklätterprojektet vill jag genom denna programförklaring dels beskriva projektets bakgrund, syfte och omfattning, dels staka ut de riktlinjer som ska vara vägledande vid genomförandet av projektets olika delar.

{% include image.html url="/assets/images/2025-09-22-programforklaring/programforklaring_01.jpg" caption="Templet och Storsola — klassiska svenska klätterfjäll som utgör den fösta delen av den populära Syltraversen — ser på medan jag en marsdag stretar i hård motvind på väg upp mot Sylskalstöten." %}

Klättring har bedrivits i den svenska fjällkedjan under lång tid, men detta till trots är information om svensk fjällklättring inte sällan svår att hitta, och den information som finns är — med vissa undantag[^1] — ofta bristfällig och utdaterad. Detta kan antas vara en starkt bidragande orsak till att få klättrare ger sig ut i svenska fjäll, trots att intresset för klättring i olika former överlag har ökat markant under senare år. Svenska fjällklätterprojektet har därför som mål att återupptäcka, dokumentera och tillgängliggöra information om svensk fjällklättring[^2] i förhoppningen att därmed öka intresset för och inspirera till klättring i hela den svenska fjällkedjan, under årets alla årstider. Syftet är inte företrädesvis att producera kompletta och detaljerade förare och ledbeskrivningar, utan snarare att planera och genomföra klätterturer för att sedan genom att producera inspirerande och informativa bilder, filmer, artiklar och reseskildringar som sedan kan publiceras på olika medieplattformar, nå ut till en bred målgrupp.

Vid all verksamhet som företas inom projektet ska god sed iakttas inom respektive område som verksamheten omfattar. För fjällklättring innebär detta t.ex. att följa [*UIAA Declaration on Hiking, Climbing and Mountaineering*](https://www.theuiaa.org/uiaa-publishes-new-declaration-on-hiking-climbing-and-mountaineering/),[^3] samt att stödja och arbeta mot [*Svenska Fjällklubbens Vision*](https://fjallklubben.se/klubben/fjaellpolicy).[^4] Utöver detta ska projektet präglas av synsättet att det är fjället, och inte klättraren, som står i centrum. Vad detta innebär får i viss mån anses vara situationsberoende, men det bör som en lägstanivå åtminstone medföra en strävan efter att stå emot synen på klättraren som ett slags erövrare som med alla medel och till varje pris ämnar underkuva berget. En rimlig ambition kan därför vara att låta eftertanke, nyfikenhet och ödmjukhet — och inte ego, fåfänga eller hävdelsebehov — vara vägledande vid planering och genomförande av turer likväl som vid dokumentering, produktion och publicering av resultat samt i dialog med samarbetspartners och allmänhet. Alltså, med andra ord, att som klättrare försöka vara lite chill och inte ta sig själv på för stort allvar. Inte så konstigt egentligen.

Olle Eriksson  
Järpen, 22 september 2025

[^1]: Bland dessa undantag kan nämnas Robin Anderssons och Jon Moln Teikes *Klättring i Kebnekaise* samt Karl-Johan Piehls *Sarek : vandring, löpning och klättring med lättviktspackning*.

[^2]: Med fjällklättring åsyftas här främst alpin klättring i högfjäll, men även andra typer av klättring — såsom bouldering, klippklättring och isklättring — samt i viss mån även andra närliggande aktiviteter — såsom toppturer på skidor med inslag av scrambling, klättring eller firning — ryms inom projektets ramar så länge de utförs i fjällmiljö och iakttar god sed.

[^3]: [*Union internationale des associations d'alpinisme*](https://www.theuiaa.org/) (UIAA), den internationella alpinist- och klätterfederationen som bl.a. Svenska Klätterförbundet är medlem i, har antagit [*UIAA Declaration on Hiking, Climbing and Mountaineering*](https://www.theuiaa.org/uiaa-publishes-new-declaration-on-hiking-climbing-and-mountaineering/), som ersätter den tidigare [*Tyroldeklarationen*](https://www.theuiaa.org/tyrol-declaration/).

[^4]: [*Svenska Fjällklubben*](https://fjallklubben.se/), en ideell förening som bl.a. arbetar för att främja fjällsport, har formulerat [*Svenska Fjällklubbens Vision*](https://fjallklubben.se/klubben/fjaellpolicy) som syftar till att främja ett friluftsliv på naturens villkor.
