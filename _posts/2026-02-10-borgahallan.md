---
layout: post
title: Borgahällan
author: Olle Eriksson
date: 2026-02-10
type: Turskildring
summary: Klättring på Borgahällans nordostvägg den 27:e januari 2026.
---

### Lavinprognoser och hyrbilar

Måndag 26:e januari. Några dagar tidigare har bilen börjat gnissla och knarra. Vågar inte köra längre än absolut nödvändigt, och ingen verkstadstid går att få fatt i förrän om en dryg vecka. Vädret är vackert. Klart och kallt, inte mycket vind. Ska visst fortsätta så i flera dagar. Och ingen snö har fallit på ett par veckor nu — lavinprognoserna är gröna i Jämtland och Västerbotten. Bra förhållanden för fjällklättring. Jag tar fram kartor, läser ledbeskrivningar. Känner mig rastlös och fånga i hemmet, frustrerad och uppgiven över bilsituationen. Behöver komma iväg. Göra någonting.

En klätterled som länge har stått högt på min önskelista är Rännan på Borgahällans imposanta nordostvägg i nordligaste Jämtland, precis vid gränsen till Västerbotten där Borgafjäll ligger i sydligaste Lapplandsfjällen på andra sidan Borgasjön. Leden följer — som namnet antyder — en tydlig ränna som skär djupt in i väggens nedre halva, och som successivt blir brantare och övergår från snö till is. Därefter traverserar den ut åt vänster genom snöfält och klippband och når slutligen den flacka topplatån något hundratal meter söder om toppen. En naturlig linje som drar nytta av några av väggens mest uppenbara svagheter, okonstlad och inbjudande, lockande.

{% include image.html url="/assets/images/2026-02-10-borgahallan/borgahallan_01.jpg" caption="På detta foto av mittsektionen av Borgahällans nordostvägg, taget på morgonen den 28:e januari, dagen efter min solobestigning av Rännan, har jag ritat in lederna Rännan (första vinterbestigning av Tommy Nilsson, L-G Johansson, Erik Sandström och Peter Ersare 1979) och Midvinterdröm (förstabestigning av Krister Jonsson och Patrik Fransson i december 1996) samt även ett alternativt insteg till Rännan som ska ha klättrats vid något tillfälle. Graderna som anges för Rännan är baserade på mina upplevelser från bestigningen dagen innan, under då rådande snö- och isförhållanden." %}

Så tröttnar jag till slut på att gå och grunna, bestämmer mig för att ta tåget till Östersund, hyra en bil och köra upp till Borgafjäll för att göra ett försök. Det är måndag förmiddag. Om jag tar tåget efter lunch och hämtar en hyrbil så kan jag vara tillbaka i Järpen i rimlig tid för att hinna packa och förbereda och sova några timmar för att sedan ge mig i väg någon gång mellan tre och fyra på morgonen.

Jag bokar en hyrbil på nätet innan jag springer ner till stationen. När jag kommer fram till Östersund har jag ännu inte fått någon bokningsbekräftelse, så jag ringer Avis som efter en stund ringer tillbaka och berättar att de har slut på bilar, och beklagar att det av någon anledning inte har skickats ett mail som meddelar detta. Så jag knatar över till Hertz, som håller till nära stationen, och frågar efter en bil där. Till en början verkar de också ha slut, men så visar det sig att de har kommit in en Volvo V90 som man ännu inte har hunnit tvätta utvändigt, och som man kan hyra ut åt mig till ett rabatterat pris. Passar mig perfekt. Hyr den i två dygn. Tack Hertz!

Åker hem och slänger i mig några mackor och ett glas apelsinjuice. Onsdag eftermiddag måste jag vara tillbaka, så jag packar en ryggsäck med tält, liggunderlag och sovsäck så att jag har övernattningsmöjligheter. Klättersäcken fylls med rep och förstärkningskläder, några bars och en knapp liter vätskeersättning, karta och kompass. Eftersom anmarschen är kort så blir det nog enklast att hänga på sig selen och racka upp redan vid parkeringen istället för att släpa allt i ryggsäcken. Föjaktligen vräker jag ner resten av klätterutrustningen i en plastback: storskor, stegjärn, yxor, fyra isskruvar, några kilar och hexor, ett par bladbultar, ispitonger, karbiner och slingor. Gör i ordning några tunnbrödmackor med ost och skinka och gör för säkerhets skull också i ordning en påse med gaskök och ett par portioner frystorkat.

Allt detta tar förstås längre tid än planerat. Först vid midnatt är jag i säng, men nu har tankar och funderingar inför morgondagen hunnit få fäste innanför pannloben, och för en gångs skull har jag svårt att komma till ro. Klockan hinner blir både ett och två innan jag till slut får någon timmes vila.

### Färd i mörker

Kvart över tre väcker alarmet mig ur min halvsömn. Jag ragglar upp, äter en macka och borstar tänderna innan jag lastar in det sista i bilen och rullar iväg vid halv fyrasnåret. Det är skönt i bilen. Lugnt och tyst. Den har värme både i sätet och i ratten. Jag far ner mot Östersund längs E14, sedan E45 norrut. Passerar Hammerdal, Strömsund, Hoting. Äter en till tunnbrödmacka, får i mig en drickyoghurt, kör om någon enstaka timmerbil.

I t-korsningen innan Dorotea svänger jag vänster mot Borgafjäll. En knapp timme senare passerar jag Risbäck. Klockan är sju, och det är alldeles stjärnklart och stilla. Jag har kanske tjugo minuter kvar och Volvons termometern visar trettioen minusgrader. Känner mig mer och mer tveksamt inställd till dagens äventyr. Tänker att jag kanske får nöja mig med att gå upp till insteget och ta några bilder. Det är aldrig fel att vända och gå ner om känslan inte är den rätta. Berget kommer att finns kvar. Jag kan komma tillbaka en annan gång.

Himlen skiftar långsamt från svart till mörkblå. Redan på långt håll ser jag Borgahällan resa sig över omgivningarna, mörk och olycksbådande. Som Mårran sitter hon ensam på sin höjd och blickar ut över skogarna. Stirrar rakt in i min själ med sin kalla blick. Blottlägger det tvivel och den oro som ligger och kurar inom mig. Men jag vet att jag är väl förberedd. Jag vet att känslor kommer och går. Att det är en del av processen. De negativa sinnesrörelserna måste få finnas där, måste få ta plats. Man får vara vaksam bara så att de inte tar överhanden. Så jag välkomnar dem, låter dem välla fram och fara runt en stund innan de sedan gradvis bleknar och söker sin tillflykt till medvetandets utmarker.

Jag kör igenom Borgafjäll och tar sedan av på Borgadammsvägen ner mot sjön. Några kilometer senare parkerar jag invid dammen. På andra sidan sjön, bara någon kilometer bort, reser sig Borgahällan tvärbrant från björkskogen. Kvart i åtta och bara tjugofem grader här (fortfarande friskt, men det känns ändå betydligt bättre än trettioen). Hur som helst så tar det emot att kliva ut ur bilens varma innandöme. Jag sliter snabbt av mig jeans och tröja och drar på ullunderstället, softshellbyxorna och den orange mellanlagerströjan med huva. Tjocka dunjackan åker på innan jag knatar bort mot dammen och tar några bilder med systemkameran. Bestämmer mig för att dunjackan får följa med till väggen, och för att få plats med den plockar jag ut vindsäcken ur klättersäcken (eftersom det ändå inte ska blåsa mycket under det kommande dygnet så tänker jag att dunjackan kommer vara till mer nytta än vindsäcken om jag tvingas övernatta någonstans på väggen). Skaljackan och skalbyxorna åker också på innan jag kliver i selen. Rackar på resten av slingorna och skruvarna, hänger yxorna i utrustningskarbinerna och så slutligen på med storskorna och stegjärnen.

{% include image.html url="/assets/images/2026-02-10-borgahallan/borgahallan_02.jpg" caption="Borgahällans nordostvägg fotad strax före åtta morgonen den 27:e januari. En stund senare påbörjar jag anmarschen mot Rännan." %}

### Mot väggen

Tjugo över åtta knatar jag över dammen längs ett skoterspår. Snön knarrar ljudligt under mina fötter. Efter dammen fortsätter jag längs skoterspåret i ytterligare något hundratal meter innan det viker av söderut och jag fortsätter rakt fram. Snön är mjuk här. Jag pulsar i brant uppförsbacke genom gles björkskog, sjunker djupt vid varje steg. Men i takt med att skogen blir glesare blir också snötäcket alltmer vindpinat och bärkraftigt, och i och med det blir det också enklare att ta sig fram. Jag försöker hålla ett jämnt tempo. Ser till att andningen är lugn. Märker att kroppen börjar bli varm. Tar av mig skaljackan för att undvika att bli för svettig.

Strax före nio träffar solens första strålar nordostväggens övre del och färgar den intensivt röd mot den ljusnande morgonhimlen. Jag befinner mig redan högt över dammen. Rör mig uppåt med dragning åt höger, rakt mot insteget till rännan som kommer närmare och närmare. Bara en bit bort övergår den branta slänten i snötäckta stup som reser sig i ett enda jättelikt svep till toppen. Jag känner mig liten där jag går — liten men obunden och fylld av en stilla och dov upprymdhet som strålar ut från någonstans långt under ytan. En stund senare har solen hävt sig över kullarna i sydost. Den ger ingen värme, men inger ändå viss tillförsikt. Saxån glittrar och ryker nere i dalgången. Tveksamheten till att klättra som jag känt tidigare under morgonen dröjer sig kvar, men den är mer uppblandad med anda förnimmelser nu. Med nyfikenhet, kanske till och med äventyrslust, och ett slags rofylldhet och tillfredsställelse över att befinna mig på just denna plats i denna stund.

{% include image.html url="/assets/images/2026-02-10-borgahallan/borgahallan_03.jpg" caption="Den uppåtgående solen sätter för en kort stund nordostväggen i brand. Snart kommer skuggorna åter att härska." %}

Kvart i tio står jag i snöslänten alldeles nedanför insteget till rännan. På höger sida reser sig bergväggen i en hög pelare som sträcker sig brant rakt upp mot toppen. Till vänster är klippan mer uppbruten, skär ner mot mig i en flackare vinkel men ger ändå ett massivt intryck. I mitten slingrar sig rännan in bland skuggorna, till en början omkring femtio grader brant, kanske fem meter bred. Sedan brantare, något smalare. En oavbruten rännil av finkornig snö rasslar ner i dess mitt, virvlar runt mina storskor.

### Rännan

Färden fortsätter uppåt, bort från solen, in i skuggorna. Berget omsluter mig, omfamnar mig. Världen krymper till ett litet rum. Högt ovanför lyser bergväggen gul mot en liten blå himmel. Nedanför breder ett sluttande golv av snö ut sig. Snön är hyfsat medgörligt. Ibland sockrig och lös, ibland fast nog sparka steg i, ibland bara ett tunt lager över is. Jag tar loss yxorna från selen och använder dem som stöd. Snart värms de upp av mina händer genom de tunna handskarna så att snö börjar smälta nedanför bladens infästningar. Vattendroppar rinner ner längs skaften och fryser till klumpar som jag med jämna mellanrum stannar och skrapar bort. Är något förvånad över att jag inte fryser trots tunna kläder, men så har jag också hållit mig i ständig rörelse.

{% include image.html url="/assets/images/2026-02-10-borgahallan/borgahallan_04.jpg" caption="Utsikt mot öster från rännans nedre del, strax innan det blir ordentligt brantare och isklättringen börjar. Nere i dalen syns Borgadammen och Saxån. I bakgrunden ruvar Gubbsjöklumpen, och längre bort Gitsfjället." %}

Efter en halvtimme blir rännan markant brantare och övergår från snö till is. I de ledbeskrivningar som jag har läst omnämns en kort isboulder som passeras en bit innan den mer ihållande isklättringen börjar, och jag antar därför att det är denna isboulder jag nu har framför mig. Jag påbörjar klättringen, men inser efter några minuter att detta är mer än vad som rimligtvis kan kallas för en boulder, och drar följaktligen slutsatsen att jag befinner mig på den första riktiga replängden isklättring (möjligtvis har isbouldern inte bildats i år, eller så är den bara ovanligt liten och bestod av något av de isiga partier jag passerat längre ner i rännan).

Isen, som jag vid första anblick har bedömt vara hyfsat fin, visar sig snart vara av mycket varierande kvalitet. På sina håll är den tunn, ofta är den porös och frigolitaktig, och fastfruset grus — och ibland också större stenar — gömmer sig här och var strax under ytan. Man får leta en del, men för det mesta är det möjligt att hitta bra placeringar för både yxor och stegjärn, och klättringen fortskrider utan större dramatik.

Jag följer ett stråk med vad som ser ut att vara något mer kompakt is, och befinner mig efter en stund längst till vänster i rännan. Framför mig har jag en avsmalnande passage mellan bergväggen till vänster och ett stort klippblock på högersidan. Ytterligare några meter till höger ser klättringen något enklare ut, men för att slippa traversera förbi tunn is så väljer jag att fortsätta rakt upp genom passagen, som visar sig vara lagom spännande och bjuda på några intressanta positioner innan jag når fram till ett litet snöfält direkt under ett slags iskamin som reser sig lodrätt just där rännan är som smalast.

{% include image.html url="/assets/images/2026-02-10-borgahallan/borgahallan_05.jpg" caption="Iskaminen, som utgör kruxet i ledens nedre del, reser sig brant ovanför mig i rännans smalaste del, här delvis dold av dess utskjutande högra kant." %}

Några välriktade sparkar skapar en smal hylla att stå på. En slinga i ena yxan får duga som ankare, så tar jag en kort paus och låter vaderna vila medan jag studerar terrängen framför mig. Vevar armarna några varv och konstaterar belåtet att kroppen känns riktigt bra. Upptäcker ett firningsankare bestående av två repsnören (ett äldre, ett nyare) som halvt sticker fram ur snön i klippan på högersidan. Överväger som hastigast ifall det vore klokt att vända, men bestämmer mig snabbt för att fortsätta.

{% include image.html url="/assets/images/2026-02-10-borgahallan/borgahallan_06.jpg" caption="Spår av tidigare klättrare i form av ett firningsankare tittar fram ur den snötäckta bergväggen strax nedanför iskaminen." %}

Isen i kaminen, som såg bra ut på avstånd, visar sig tyvärr vara rätt dålig. Högesidan består mest av klippa, strösslad med en del istappar som hänger här och var. Resten är porös, och ibland bräcklig, is som är av sämre kvalitet längst inne i kaminen men som gradvis blir bättre längre ut mot vänsterkanten. Jag klättrar därför med ryggen mot klippan till höger och svingar yxorna försiktigt i det trånga utrymmet, letar efter bra placeringar långt till vänster. Efter att par meter råkar jag komma åt en stor istapp med ena yxan. Den lossnar genast och träffar min högra axel innan den störtar vidare ner mot snöfältet nedanför. Bemödar mig att ta det ännu försiktigare, jobbar mig metodiskt uppåt med små, varsamma rörelser, fördelar vikten jämnt mellan yxor och stegjärn, letar efter godtagbara placeringar (som, precis som tidigare, för det mesta går att finna).

Efter något tiotal meter är jag ute ur kaminen, och klättringen blir flackare, enklare, men fortfarande ihållande. Jag fortsätter vidare längs högerkanten, nära klippan, sparkar ut steg med jämna mellanrum för att vila vaderna. Isen är betydligt mer kompakt här. Klättringen känns säkrare och mer avslappnad, och inom kort närmar jag mig den plats där rännan gravis upphör för att övergå i det stora hörn som utgör leden Midvinterdröm, och där min led för dagen, Rännan, ska traversera ut åt vänster längs en snöramp som sedan öppnar vägen till de klippband och snöfält som leder hela vägen till toppryggen. Väggen reser sig brant ovanför mig till höger, rakt fram, till vänster. Ser krångligt ut överallt, men någonstans har jag läst att iskaminen är ledens krux, och stärkt av den vetskapen börjar jag nu intala mig att resten av klättringen borde vara väl inom min förmåga, bara jag kan hitta rätt väg genom de mixade sektionerna.

{% include image.html url="/assets/images/2026-02-10-borgahallan/borgahallan_07.jpg" caption="Leden Midvinterdröm följer en fantastiskt vacker linje rakt upp i det stora hörnet som tar vid direkt efter rännan. Någon gång kanske jag får chansen att klättra den, men då gör jag det nog helst med en partner eller två i ett replag." %}

Så ser jag en snöramp som leder ut till vänster och som stämmer in på de beskrivningar jag har tagit del av. Den ser brant och inte särskilt inbjudande ut, och jag funderar på om det kanske kan finnas en bättre ramp något högre upp. Men jag har ingen lust att ödsla tid på att klättra upp bara för att eventuellt inse att jag behöver klättra ner igen, och eftersom rampen ändå ser tjänlig ut så är det kanske lika bra att välja den genast. Skruvar hur som i en isskruv som jag säkrar mig i med en slinga, sparkar ut en liten hylla att stå på, och ger mig själv ett par minuter att samla mig, ta in omgivningen, få ner pulsen, och läsa ledbeskrivningen innan jag fattar ett beslut om vilken väg jag ska ta. Himlen är klarblå. Kylan biter och börjar krypa igenom kläderna så snart jag inte befinner mig i rörelse. Jag överväger mina alternativ. Att vända här och fira sig ner är också en möjlighet. Fortsätter jag vidare blir leden mixad och mer traverserande, och det innebär att en reträtt därifrån tveklöst kommer att blir betydligt krångligare och mer tidsödande än från den plats där jag nu befinner mig (varifrån några abalakovs torde räcka för att ta sig ner snabbt och säkert).

### Klippa och snö

Klockan är nu runt elva. Någon minut hinner gå innan jag bestämmer mig för att lämna min uppsparkade hylla och fortsätta ut åt vänster, varefter jag genast börjar traversera ut på rampen. Den är exponerad och sluttar brant, men snön visar sig vara tjänlig — lös och sockrig men ändå fast nog för att kunna sparka fotsteg som för det mesta håller. Till en början får jag ibland fast yxorna i isen över rampen, sedan får jag nöja mig med att krafsa i snön med dem.

{% include image.html url="/assets/images/2026-02-10-borgahallan/borgahallan_08.jpg" caption="Snörampen som jag väljer att följa åt vänster ut ur rännan ser inte särskilt inbjudande ut, men visar sig ändå vara helt ok att klättra, trots bitvis lös och sockrig snö." %}

Efter kanske tjugo, trettio meter tar rampen slut, och klättringen fortsätter upp genom ett kort klippband. Ibland svingar jag yxorna mot platser som ser lovande ut i hopp om att träffa is eller frusen mossa. Ibland gräver jag mödosamt fram klippan under snön i jakt på sprickor och lister där yxornas och stegjärnens spetsar kan få fäste. Båda metoderna är någorlunda framgångsrika. Funkar inte den ena så funkar ofta den andra. Funkar ingendera så prövar man igen med mer tålamod, eller så får man leta efter alternativa vägval.

Snart har jag tragglat mig förbi klippbandet och trampar uppför ett brant snöfält till nästa mixade sektion. Klättringen här är vanskligare (i min mening vanskligare än iskaminen, som jag hört beskrivas som ledens krux, men det är förstås fullt möjligt att det finns enklare vägar genom den här sektionen än den jag har valt). Jag arbetar mig mödosamt uppåt, placerar yxor och stegjärn varsamt men beslutsamt. Försöker hitta den enklaste vägen, men klippan är svårläst, utan några utmärkande kännetecken eller naturliga linjer som man kan förhålla sig till. Jag försöker ta mig upp i ett litet hörn men efter en stunds resultatlöst krafsande med yxorna beslutar jag mig för att traverserar ut till höger istället. Ett par utstickande stenar visar en möjlig väg. Försiktig borstar jag bort snön från dem med handen innan jag omsorgsfullt placerar stegjärnen och flyttar över vikten. Det är mycket luft under fötterna nu. Nästan onödigt spännande. Tänker på vad ett fall här skulle innebära. Är inte svårt att lista ut. Skjuter ifrån mig tanken. Så biter yxorna äntligen i något under snön. Jag rycker några gånger, testar, innan det bär av uppåt igen.

{% include image.html url="/assets/images/2026-02-10-borgahallan/borgahallan_09.jpg" caption="Den mixade klättringen i ledens övre del visar sig vara aningen mer spännande än jag hade räknat med. Vissa partier är dessutom rejält luftiga!" %}

Ett nytt snöfält tar vid. Jag följer det med dragning åt vänster tills jag når en plats rakt under ett slags grunt hörn som ser ut som en tänkbar väg till toppen. Gör en snabb utvärdering av situationen, och märker att jag börjar känna mig kall. De tunna handskarna har frusit kring stela fingrar. Den mixade klättringen genom klippbanden har varit betydligt mer tidskrävande än isklättringen i rännan längre ner. Tempot har blivit långsammare, och kylan har krupit genom kläderna. Jag stannar och byter till varmare handskar och sätter på mig skaljackan. Tar av hjälmen och byter batteri i GoPro-kameran (den lade av någonstans under klättringen genom förra klippbandet). Plötsligt känner jag en matthet, en mental trötthet. Jag sluter ögonen, vänder mig inåt. Ansträngingen har varit intensiv och oavbruten under de senaste timmarna. Tröttheten har sakta smugit sig på. Käkar en stelfrusen Mars som jag sköljer ner med några klunkar vätskeersättning. Tar ett par djupa andetag, observerar hur värmen börjar komma tillbaka till händerna. Känner mig genast något bättre. Säger några peppande ord till mig själv innan jag greppar yxorna och sätter av.

Det grunda hörnet passeras utan problem, och leder upp till ett snöfält som blir brantare och brantare innan det omärkbart övergår i snötäckt klippa. Jag sicksackar mig fram, gräver bort tjocka lager av knottrig, vindpinad snö som klänger sig fast på mörkgrått berg, letar efter en väg uppåt. Sista biten bjuder på visst motstånd, som om väggen inte riktigt är klar med mig, inte vill släppa taget om mig riktigt än. Det är på något vis samtidigt rofyllt och frustrerande. Krönet är så nära nu, men vägen dit slingrar sig omständlig fram. Jag arbetar målmedvetet och fokuserat — viktigt att inte börja slarva nu när målet är så nära. Befinner mig i ett slags meditativt tillstånd. Metodiskt gräver jag mig fram, letar under snön, försöker behålla sinneslugnet, ha tålamod, när ingenting användbart dyker upp, men också när jag emellanåt hittar precis det jag söker efter.

Toppdrivan är liten men bjuder ändå på visst motstånd. Jag har hittat en plats bakom en liten upphöjning där drivan nästan försvinner, men får ändå gräva länge innan jag får fatt i något som, tillsammans med ett högerknä som trycks fast i en utskjutnde snönformation till höger, låter mig häva mig upp över kanten. Kryper och gräver mig fram någon meter till innan jag kan resa mig upp. Tar ett par steg upp på topplatån och möts genast av solen som står lågt på himlen i söder. Hon är tjugo över tolv, ganska precis fyra timmar har gått sedan jag gick över dammen. Kastar ifrån mig yxorna och sjunker ner på knä i snön. Pustar ut, skrattar för mig själv, känner pressen lätta.

Jag går tillbaka till kanten, till platsen precis där jag forcerade toppdrivan, och tittar ner i avgrunden där skuggorna härskar. Mina fotspår syns tydligt på snöfälten, men själva rännan är djupt inskuren i bergsidan och går inte att se härifrån. Jag tar ett par bilder, en obligatorisk toppselfie. Trots att den är liten aktar jag mig noga för att gå för nära drivan. Vet att det är lätt att bli övermodig i det här läget, att underskatta riskerna när spänningarna släpper och känslan av trygghet är stor. Den klarblå himlen till trots så är det fortfarande rejält kallt, jag är ensam på fjället, vägen ner är lång, och solen går ner om ungefär tre timmar. Än är det för tidigt att slappna av helt.

{% include image.html url="/assets/images/2026-02-10-borgahallan/borgahallan_10.jpg" caption="Den obligatoriska selfien efter urtoppningen. Jag lyckades efter ett antal försök till slut ta en bild utan att få telefonens skugga rakt över ansiktet!" %}

### Nedfärd

Topplatån är mjukt välvd, och toppröset sticker upp ett hundratal meter långre norrut. Jag går långsamt dit. Njuter av omgivningarna. Knappt någon vind, mjukt rundade fjäll så långt ögat når. Tittar ner mot skidbackarna, ner mot dammen där bilen står parkerad. Sedan påbörjar jag genast nedfärden. Snön på kalfjället är hård, packad och formad av vinden, enkel att gå på. Stegjärnen får sitta kvar. Fortsätter mot nordväst, försöker följa sommarleden som går ner mot skogen och Borgasjön genom den breda skåran som tar vid någon kilometer åt nord-nordväst och som markerar nordostväggens avslutning i den riktningen.

Det går snabbt att ta sig ner genom skåran, men när jag närmar mig skogen blir snön lösare. Snart sjunker jag ner till låret vid varje steg. Får häva mig upp gång på gång bara för att sjunka ner igen. Svär över att jag inte har skidor på fötterna, men vet också att det var rätt beslut att inte spänna fast dem på ryggsäcken i morse emedan det hade gjort klättringen vanskligare. Det hade antagligen gått bra att klättra ändå, men jag ville ha marginalerna på min sida i dag. Kanske ett par lätta snöskor hade underlättat? Men några sådana har jag hur som helst inte. Kan nog vara värt att införskaffa. Gör en mental anteckning.

{% include image.html url="/assets/images/2026-02-10-borgahallan/borgahallan_11.jpg" caption="Rännans övre del sedd från skogen på vägen tillbaka till dammen och parkeringen." %}

Sista dryga kilometern tar vad som känns som en evighet, men till slut är pulsandet över, och tjugo över två går jag över dammen igen, ungefär sex timmar efter att jag startade i morse. Känner mig trött — inte nödvändigtvis fysiskt, även om låren är rejält möra efter pulsandet — och lite upprymd, men på ett dämpat sätt. Färden genom skogen har gjort mig svettig, och nu märker jag hur kylan biter. Hungern börjar också göra sig påmind — har trots allt bara ätit en Mars under turen — men tanken på att slå upp tältet och plocka fram gasköket och börja smälta snö är just nu inte särskilt lockande.

### Matjakt i Borgafjäll

Vid byggnaderna i anslutning till parkeringen stöter jag ihop med två tekniker som är där på jobb över dagen. De har utgått från Arvidsjaur, och de är de första människor som jag ser i dag. De blir först först förvånade och sedan entusiastiska när jag pekar ut leden jag har klättrat på Borgahällan. De har full förståelse för att jag inte vill tälta i natt, och rekommenderar Borgafjäll Hotell, som ska ha både bra mat och boende. Jag känner väl till hotellet, ritat i slutet av fyrtiotalet av den brittiske arkitekten Ralph Erskine — som kom till Sverige 1939 för att studera funktionalismen, och som sedan blev kvar — och invigd 1955. Så efter att ha hängt av mig utrustningen och kastat in den i bilen, kör jag genast dit för att se om jag kan få någonting att äta, och eventuellt också en säng att sova i.

Jag kommer fram till en tom parkering och en nedsläckt byggnad. Rycker i entrédörren. Den är låst. Ringer numret som står angivet på hemsidan men möts bara av en telefonsvarare. Går runt en stund och kikar in genom dörrar och fönster innan jag ger upp och nedslagen hoppar in i bilen igen.

{% include image.html url="/assets/images/2026-02-10-borgahallan/borgahallan_12.jpg" caption="Det ikoniska Borgafjäll Hotell, ritat 1948 av Ralph Erskine och invigt 1955, var tyvärr inte öppet när jag var där." %}

Nästa anhalt blir Borga Skicenter, någon kilometer bort, där man enligt internet ska kunna få mat. Tyvärr möts jag även där av en nedsläckt och låst byggnad, men då jag modstulen och hungrig åter sätter mig i bilen och gå igenom mina alterativ, så rullar en bil in på parkeringen och en man kliver ut och knatar upp mot restaurangbyggnaden. Jag kubbar ikapp honom och frågar om han vet något om restaurangen. Det visar sig att han jobbar där, och att de ska öppna om en halvtimme. Jag frågar om hotellet och han skakar på huvudet men förklarar att jag kan hyra boende av Skicenter istället. Vi går in i värmen, han ringer ett samtal, och en stund senare är jag på väg till mitt boende för natten — en riktigt trevlig lägenhet i en radhuslänga bara ett stenkast bort — för att ta en varm dusch och byta om i väntan på att restaurangen ska öppna.

Runt halv fem sitter jag ensam i restaurangen och äter en underbart god Borgaburgare. Dröjer mig kvar en stund i den stämningsfulla lokalen innan jag betalar och går tillbaka till lägenheten, där jag ägnar en stund åt att hänga upp kläder och utrustning för torkning innan jag trött sjunker ner i soffan. Där sitter jag som bäst och går igenom dagens tur, tittar på bilder från telefon och GoPro, och börjar fundera på att gå och lägga mig när det plötsligt knackar resolut på dörren. Jag öppnar och släpper in en man med pannlampa på huvudet och momentnyckel i handen, som förvånat undrar vad jag gör där, och förklarar att hans fyra vänner — som i denna stund är på väg mot Borgafjäll och väntas vara framme vid tiotiden — redan har bokat mitt boende och att jag därför inte kan stanna där inatt.

Efter viss förvirring och ett par telefonsamtal visar det sig att man har gjort en miss då man tilldelade mig lägenhet nummer 8, och lösningen blir att jag får flytta till nummer 16 istället. Känner viss irritation över situationen men är också glad över att vi har löst problemet nu, och att jag inte redan hade hunnit gå och lägga mig bara för att yrvaken behöva hantera situationen senare ikväll vid de fyra vännernas ankomst. Flyttar snabbt över mina prylar, byter några ord med mannen med pannlampan som tillsammans med ett par till står och skruvar på sina skotrar utanför lägenheten intill. Trots kylan och mörkret är de vid gott mod.

Jag stannar uppe ett par timmar till innan jag somnar. Kikar lite mer på materialet som min GoPro har fångat in under dagen. Försöker mig på att analysera turen. Ger upp. Bättre att sova. Morgonen efter äter jag min sista macka och drickyoghurt till frukost innan jag packar bilen och åker ner till parkeringen vid Borgadammen igen för att ta några bilder av Hällan i soluppgången. Det är fortfarande rejält kallt. Saxån ryker i morgonljuset. Stannar ett par timmar innan jag ger upp och slänger in kamera och stativ i bilen. Kör sedan hemåt i strålande solsken längs tomma vintervägar.
