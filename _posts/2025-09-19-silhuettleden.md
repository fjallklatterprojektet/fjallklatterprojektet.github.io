---
layout: post
title: Silhuettleden
author: Olle Eriksson
date: 2025-09-19
type: Turskildring
summary: Silhuettleden + södra kraterkammen till Tuolpagornis topp, augusti 2025.
---

Fortfarande sömndrucken stapplar jag fram längs leden. Hon är efter sju nu, och solen står redan högt, morgonhimlen klarblå. Johan, en bit längre fram, tar långa kliv över stenar och gyttjepölar. Jag sneglar mot Tuolpagorni, funderar på hur vi ska hitta insteget, om vi ska skråa österifrån eller gå rakt upp i skravlet.

Vi ska klättra Silhuettleden i dag. Eller åtminstone försöka. Ingen av oss har klättrat den förut, men vi har hört ryktena. Om svårigheterna att hitta rätt väg. Om helikopterräddningar. Om klippa så lös att den faller sönder bara man tittar på den. Mycket prat. Vi får se, helt enkelt.

I går kväll låg jag i tältet och läste ledbeskrivningen i *Klättring i Kebnekaise*. Många detaljer. Svårt att komma ihåg, men har fotat. Hittade så en gammal forumtråd där någon nämnde två nyckelpassager: (1) höger om det stora skivblocket, (2) den lavfria passagen genom svarta zonen. Två saker borde jag kunna hålla i huvudet. Känns tryggt på nåt vis.

Vi viker av längs stigen mot Silverfallet. Singitjåkka reser sig obesvärat framför oss, vakar lugnt över Laddjuvagge. Tuolpagorni, till höger, känns spralligare, flamsigare. Får lillebrorsvibbar.

{% include image.html url="/assets/images/2025-09-19-silhuettleden/silhuettleden_01.jpg" caption="Från tältplatsen i björkskogen vid Kebnekaise fjällstation följer vi leden västerut mot Singi, sedan viker vi av mot Silverfallet för att ta oss närmare Tuolpagornis branta sydvägg." %}

Vid åtta slänger vi av oss ryggsäckarna och spanar uppåt. Dricker lite. Tuggar på nåt kex. Där uppe någonstans finns insteget, men mellan oss och det ligger skravlet i slänten och väntar.

Jag håller höger, rasslar genom ett löst stenparti och sicksackar sedan upp. Mer grönt på backen här, mindre bös. Johan går rakt upp. Han har hittat ett renhorn som han använder till stöd. Jag suckar inombords: Om han ska släpa hornet till toppen får han klättra själv! Sen självrannsakan: Varför måste jag vara den sura? Men det är morgon än. Min formtopp kommer också komma, bara senare.

Väl uppe vid klippan går jag västerut och spanar efter det röse som sägs markera insteget. Hittar inget. Inser att jag gått för långt, så går tillbaka. Börjar klättra uppför en ramp. Känns inte rätt så klättrar försiktigt tillbaka och möter Johan som först nu kommit upp genom skravlet. Renhornet har han lämnat längre ner. Jag kan pusta ut.

Vi kikar på topon tillsammans, och jag börjar förstå var vi är i förhållande till leden. Knatar några tiotal meter österut och scramblar sedan upp till en grusig hylla. Kliver upp precis bredvid röset. En pinne med nån trasa virad runt sticker upp bland stenarna. Lite efter nio nu, och vi har äntligen hittat insteget.

{% include image.html url="/assets/images/2025-09-19-silhuettleden/silhuettleden_02.jpg" caption="Enkel men lös scrambling tar oss genom första klippbandet upp till insteget. Vi har tur och kommer rakt upp till röset som markerar starten på Silhuettleden." %}

Jag känner mig stressad. Det har gått för långsamt, och senar i eftermiddag ska det börja regna. Måste hinna upp innan dess, annars kan det bli en låg natt. Drar på sele och rackar upp. Knyter in mig i repet.

Jag tar första replängden. Upp i nån diffus, grund ränna. Bitvis ganska brant. Klippan är grå och fast. Bra friktion. Jag sätter nån kam, klättrar vidare. Upp på en rymlig hylla. Löst, trippar försiktigt fram. Bygger ett ankare och hinner ropa ner till Johan innan jag ser limbultarna bredvid mig. Skrattar till. Vem har varit här och borrat?

Johan fortsätter. Följer någon vag linje. När jag kommit upp och ska fortsätta blir jag osäker på vägen. Rakt upp ser bra ut, men där sitter pitongen med slingan i diedret som föraren uttryckligen varnar för. Traverserar höger istället, kommer sedan tillbaka och går nån mellanväg. Osäker på om vägvalet blir särskilt bra men kommer i alla fall upp till standplats utan större problem.

{% include image.html url="/assets/images/2025-09-19-silhuettleden/silhuettleden_03.jpg" caption="Johan leder andra replängden på fast och fin klippa. Det säregna skivblocket syns tydligt en bit ovanför." %}

Skivblocket är nära nu. Räcker över några slingor och kammar till Johan när han passerar. Kollar snabbt på topon innan han fortsätter och försvinner bakom en utbuktning. Så dyker han upp strax under skivblocket, klättrar brant upp på högersidan, försvinner igen. En stund senare står vi båda ovanför blocket på en praktfull hylla. Första nyckelpassagen passerad. Bara en kvar att hålla reda på. Det ska jag nog fixa.

Replängden vi just klättrat var ypperlig, och jag börjar känna mig försiktigt optimistisk. Morgonsurheten rinner sakta av. Kollar klockan. Halv tolv. Ante mig.

Vi fortsätter en bit över aningen enklare terräng. Det flyter på fint. Klättringen nöjsam och välsäkrad. Grälar lite över linjen nånstans och kommer småningom fram till ett stort hyllsystem.

{% include image.html url="/assets/images/2025-09-19-silhuettleden/silhuettleden_04.jpg" caption="Johan säkrar från en spektakulär standplats på hyllan ovanför skivblocket. Härifrån följer något enklare klättring i ett par replängder." %}

Jag tittar upp. Väggen är en enda diffus röra. Inga tydliga linjer. Kollar topon. Ska vara vidare längs hyllorna till ett litet röse sedan upp till två bultar. Sätter igång. Ser genast röset. Letar med blicken. Ser inga bultar.

Fortsätter upp ett tiotal meter. Överväger att klättra ner igen då jag med ens får syn på två rostiga pitonger till vänster. Några försiktiga flytt senare är jag där. En sitter bra, en är rejält lös. Precis som i ledbeskrivningen i föraren. Standplatsen är storslagen.

Nästa pitch är den beryktade traversen. Johan klättrar försiktigt ut. Mycket luft under fötterna här. Får dit en kil och försvinner bakom ett hörn. Ett par minuter senare är han framme vid nästa hylla. Han ropar. Jag ropar tillbaka och följer efter.

{% include image.html url="/assets/images/2025-09-19-silhuettleden/silhuettleden_05.jpg" caption="Den luftiga traversen strax innan svarta zonen avklaras utan problem. Johan klättrar med Singitjåkka i bakgrunden" %}

Härifrån fortsätter leden brant rakt upp. Jag siktar på en rostig bladbult och sätter igång. Sedan ytterligare en. Och en till. Tänker att det är tur att någon har bankat fast dem här. Hade varit svårt att lägga kil. Så tänker jag ett varv till: Undrar hur det skulle vara att ta ett fall här? Skulle bultarna hålla? Slänger snabbt den tanken ifrån mig och fortsätter uppåt.

Så häver jag mig upp på en hylla och börjar traversera åt höger. Fortsätter en bra bit. Svarta lavar växer tätt på väggen ovanför mig — det här måste vara den så kallade svarta zonen. Letar efter en passage där de sitter glesare. Hittar vad jag tror är rätt väg och börjar klättra. Följer små sprickor. Får dit nån kam, nån kil. Kämpar mot repdraget.

Kommer lägligt upp till en skravlig hylla just som jag börjar undra hur mycket rep jag har kvar. Bygger ett ankare. När Johan kommer upp ser han förnöjd ut. Humöret är på topp. Den andra och sista nyckelpassagen har nu passerats. Bara vidare en bit till rulltrappan och sen sista replängden upp till kraterkanten kvar.

{% include image.html url="/assets/images/2025-09-19-silhuettleden/silhuettleden_06.jpg" caption="På väg upp mot rulltrappan efter svarta zonen. Johan samlar sig inför ett brantare parti." %}

En timme senare kravlar vi upp på den stora, breda ramp som brukar kallas för rulltrappan. Klockan är tre, och vi stannar för en fika. Som namnet antyder är rulltrappan mycket lös, men vi håller oss till höger, nära kanten, där det är fastare. Vi går löpande — ena repet packas ner — säkrar runt stenar och block där det behövs (när det går). En bit upp blir rampen gradvis smalare innan den tar slut under ett litet överhäng.

{% include image.html url="/assets/images/2025-09-19-silhuettleden/silhuettleden_07.jpg" caption="Den översta delen av rulltrappan är smal och luftig. Vid några utsatta passager ser jag till att få dit en kam eller kil att klippa repet i." %}

Nu bär det av uppåt igen längs sista replängden. Vi börjar snacka om vem som ska leda. Johan föreslår en omgång sten, sax, påse. Jag avböjer, erbjuder honom att gå först. Han nappar direkt.

Överhänget rundas till vänster, sedan ser jag inte Johan innan vi möts igen på kraterkanten en stund senare. Klättringen är spektakulär. En värdig avslutning på en klassisk led. Det är löst — men inte för löst — och ordentligt luftigt. Halvvägs upp stannar jag på en liten avsats. Vänder mig om. Ser ut över Laddjuvagge, ner mot lederna, bäckarna, mot fjällstationens stugor, innan jag klättrar vidare.

{% include image.html url="/assets/images/2025-09-19-silhuettleden/silhuettleden_08.jpg" caption="Sista replängden rundar ett överhäng, sedan följer brant, luftig och något lös klättring till utsteget på kraterkanten. Här leder Johan förbi överhänget." %}

Upp över kanten. Silhuetten avklarad. High five. Glada miner. Snart fem, och fortfarande inget regn. Jag föreslår att vi fortsätter till toppen via södra kraterkammen. Johan ser tveksam ut. Mumlar nåt om middag på fjällstationen. Ger i alla fall med sig till slut.

Jag går först. Sätter fart. Snart står vi under kammen som sävligt häver sig från kraterkanten till toppen. Knyter in oss. Klättrar löpande upp till kruxet. Säkrar då och då i en bult. Bekvämt. Det går snabbt, smidigt. Jag leder sista replängden. Johan kommer efter. Lägger ena näven på toppröset.

{% include image.html url="/assets/images/2025-09-19-silhuettleden/silhuettleden_09.jpg" caption="Johan följer längs den utomordentligt fina södra kraterkammen. I bakgrunden reser sig Skarttoaivi över Laddjuvagge." %}

Vi dröjer en kort stund på innan vi påbörjar nedfärden. Vinden kommer åt här uppe. Plötsligt känns det ganska kyligt. Mörka moln drar in västerifrån. Mot Vierramvares sydsluttning avtecknar sig mörka figurer som sakta rör sig nedåt längs Västra leden. Bland dem en hund som skäller oupphörligen.

{% include image.html url="/assets/images/2025-09-19-silhuettleden/silhuettleden_10.jpg" caption="Utsikten österut längs Laddjuvagge från Tuolpagornis topp (1662 m.ö.h.) är milsvid." %}

En stund senare går vi längs Kittelbäcken. Passerar här och var slokande vandrare. Vid sjutiden börjar det regna. Jag halkar och sätter mig i en bäck när jag slarvigt hoppar mellan stenar. Tio i åtta är jag nere vid fjällstationen. Köper en dricka och en påse chips i butiken. Johan ansluter några minuter senare. Säger att han försökt ta rygg. Fått springa.

Vi frågar om krubb i restaurangen. Det visar sig att det finns platser kvar till sena sittningen. Om man snor på lär man hinna med ett besök i bastun först.
