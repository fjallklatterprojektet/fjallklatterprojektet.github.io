---
layout: post
title: Elis ränna
author: Olle Eriksson
date: 2025-09-18
type: Turskildring
summary: Helags östvägg via Elis ränna, februari 2025.
---

Det är torsdag eftermiddag i slutet av februari. Jag kör söderut längs Storsjön på väg 321. Vägbanan är torr, åkrarna gröna. Bara lite is här och var där solen inte har kommit åt ordentligt i diken och skogskanter. Hittills en usel vinter för skidåkning. Men när skidåkningen är dålig så kan man ägna sig åt klättring istället.

{% include image.html url="/assets/images/2025-09-11-elis-ranna/elis-ranna_01.jpg" caption="Märkligt februariväder i Storsjöbygden." %}

Jag har knogat på sedan tidig morgon för att kunna runda av arbetsdagen några timmar tidigare än vanligt. Nu är jag på väg till parkeringen vid Kläppen i Ljungdalen för att därifrån skida vidare till Helags fjällstation i kväll. Med lite tur hinner jag kanske skida någon timme innan pannlampan åker fram.

I morgon, och kanske också i övermorgon, kommer vädret vara ok. Sedan kommer det börja blåsa ordentligt. Planen är att göra ett försök att klättra Helags östvägg via Elis ränna, som är namnet på den distinkta, vänsterlutande ramp som från glaciärens högsta punkt sträcker sig hela vägen till toppryggen, och som tydligt kan ses från fjällstationen vid klart väder.

Ebba ligger ungefär en timme före mig. Hon har längre att åka men kom iväg tidigare. Får se om jag hinner ikapp henne längs vinterleden. Annars ses vi på fjällstationen, där vi ska bo i tre nätter. Känns bra att ha Ebba med sig. Vi är samspelta och funkar bra ihop på fjället.

Jag rullar genom Ljungdalen och fortsätter upp mot Kläppen. Parkeringen ligger på drygt 800 meters höjd och skulle idag ha fungerat lika bra som skridskobana. Runtom är marken åtminstone snötäckt, men på de vindpinade fjällsidorna en bit bort ser jag gott om barblåsta fläckar. Jag byter snabbt om, fäster stighudarna under skidorna, drar på pjäxorna. Ryggsäcken är redan packad. Den känns förvånansvärt lätt.

Det är redan skumt när jag skidar iväg. Vinterleden går genom Kesudalen och över Kesusjön innan den viker av genom björkskogen upp på kalfjället. Ganska snart åker pannlampan fram. Från fjället ser jag en liten stund ljusen från några stugor i Kesudalen innan de försvinner bakom ett krön. Leden är isig här, och på sina håll är det barmark. Ett par gånger måste jag ta av mig skidorna och gå längre sträckor över grus och stenskravel.

Det blåser en aning nu, men vinden är inte särskilt kall. Några moln rör sig makligt över den stjärnströdda himlen, och ibland skymtar ett svagt norrsken. De glittrande reflexerna på ledkryssen och det röda skenet från masten på Jalkedsåajja håller mig sällskap ett tag. Sedan räknar jag stolparna längs kraftledningen. Glömmer bort och börjar om, och så passerar jag till slut det sista krönet innan fjällstationen och möts av det varma ljuset från stugorna.

{% include image.html url="/assets/images/2025-09-11-elis-ranna/elis-ranna_02.jpg" caption="STF Helags fjällstation lyser inbjudande i vinternatten." %}

Ebba sitter ensam i köket när jag kommer in. Hon har redan ätit. En stor tallrik tortellini står framställd åt mig. Jag skyfflar entusiastiskt i mig pastan medan vi pratar om allt möjligt och om morgondagen.

En stund senare ligger jag nedbäddad och myser med Mark Twights essäsamling *Kiss Or Kill: Confessions of a Serial Climber*. Skrattar tyst åt påståenden såsom "It doesn't have to be fun to be fun." Visst, nog förstår jag vad han menar, men jag är samtidigt glad att jag inte tar min klättring på lika stort allvar som mannen med det passande smeknamnet Dr. Doom. Verkar tröttsamt och lite fånigt. Eller så är det kanske snarare så att jag tenderar att betona andra aspekter av klättringen än just prestation och lidande, som verkar vara så centrala för Twight. Jag har nog aldrig sett någon större mening i lidande, och jag har erfarit att ett överdrivet prestationsfokus brukar vara en tillförlitlig motivationsdödare. För mig har nog drivkraften snarare varit att få vistas i miljöer jag trivs i och förundras av, gärna under äventyrliga former, och att få tillämpa mina kunskaper i situationer där utfallet ofta är osäkert. Målet kanske inte alltid nås, och det är just det som är poängen.

Jag lägger ifrån mig boken och släcker pannlampan. Sluter ögonen. I morgon väntar ett äventyr som jag länge har sett fram emot.

***

När jag vaknar lyser Helags östvägg röd och gul i morgonsolen under en blekblå himmel. Vi gör oss ingen brådska. Äter frukost och packar ryggsäckarna. Strax före nio skidar vi iväg över den flacka fjällheden som barblåst och isig sträcker sig från fjällstationen ända fram till Helagsmassivets östsluttningar.

{% include image.html url="/assets/images/2025-09-11-elis-ranna/elis-ranna_03.jpg" caption="Morgonsolen lyser upp Helags östvägg. Elis ränna är den diagonala, vänsterlutande ramp som kan ses strax till vänster om toppen." %}

{% include image.html url="/assets/images/2025-09-11-elis-ranna/elis-ranna_04.jpg" caption="Färden går över den vindpinade fjällheden mellan fjällstationen och Helagsfjällets östsluttningar." photo_credit="Ebba Orava" %}

Snart bär det av uppåt. Vi styr in mot grytan, håller oss på vänsterkanten, kryssar mellan stenar och block. Ett vidsträckt och vindpinat landskap breder ut sig bakom oss. Ett par mil bort, på andra sidan landskapsgränsen, reser sig jämtländska fjäll: Härjångsstöten och Gåsen, och bakom dem Bunnerstötarna. Stighudarna väser under skidorna, och framför oss har vi hela tiden östväggen, klädd från topp till tå i snö och is.

{% include image.html url="/assets/images/2025-09-11-elis-ranna/elis-ranna_05.jpg" caption="Ebba kryssar fram mellan stenar och block på väg in i grytan under Helagsfjällets östvägg. Härjångsstöten (1626 m.ö.h.) reser sig i bakgrunden." %}

Efter någon timme når vi en plats strax nedanför den punkt där renstängslet tar slut och där vi förmodar att vi kommer att passera på nedfärden. För att slippa släpa på extra vikt under klättringen lämnar vi skidorna här, bakom ett stort block. Beslutet underlättas av att snön härifrån tycks vara så beskaffad — hård och isig — att vi bedömer att skidor inte borde medföra någon större tidsvinst jämfört med att gå till fots.

Jag traskar först. Försöker hitta enklast möjliga väg fram mot glaciären över skravliga, böljande ändmoräner utan att tappa höjd. Snön är tunn och lömsk. På sina håll döljer den glatta isfläckar, och det dröjer inte länge innan jag nödgas spännar på stegjärnen. Stannar till på en höjd under glaciären, följer mina fotsteg med blicken och ser Ebba en bit längre ner. Medan jag väntar in henne tar jag på mig selen och börjar förbereda rep, kilar, isskruvar. Lite efter elva är vi inknutna och börjar gå över glaciären mot insteget, först rakt upp, sedan på skrå med dragning åt vänster.

{% include image.html url="/assets/images/2025-09-11-elis-ranna/elis-ranna_06.jpg" caption="På väg upp mot Helagsglaciären till fots. Vi har lämnat skidorna längre ner bakom ett stort block för att kunna röra oss smidigare och hålla vikten nere under klättringen." %}

{% include image.html url="/assets/images/2025-09-11-elis-ranna/elis-ranna_07.jpg" caption="Östväggen reser sig brant över oss när vi närmar oss insteget. Elis ränna är den vänsterlutande ramp som syns till vänster i bild." %}

{% include image.html url="/assets/images/2025-09-11-elis-ranna/elis-ranna_08.jpg" caption="På väg över glaciären mot insteget." photo_credit="Christer Ljungqvist" %}

Strax innan insteget är det rejält brant. Snön är djupare, kallare, mjukare. Jag håller ena yxan i höger hand, kör ner skaftet i snön för att ha något att hålla i. Staven i vänsterhanden gör föga nytta. Obemärkt övergår snösluttningen i rännan. Ännu brantare här. Tar fram telefonen och mäter. Runt sextio grader. Tar av ryggsäcken och tar fram andra yxan. Spänner fast staven. Håller mig till höger, nära väggen. Krafsar och hugger i isen för att hitta en spricka i klippan bakom. Får till slut fast en kil. Släpper ut repet som jag burit coilat över axeln och ropar åt Ebba att säkra mig från någon lämplig plats.

Första replängden fortsätter på liknande sätt. Brant snöklättring som här och var har inslag av is leder upp i vad som bäst kan beskrivas som en grund ränna eller ramp. Ispartierna underlättar visserligen klättringen något, men duger tyvärr inte åt isskruvar. Ibland gräver jag efter säkringspunkter i klippväggen på högersidan, men det tar lång tid och utdelningen är knaper. Lyckas hur som helst till slut banka fast en ispitong (DMM Terrier) i en spricka.

{% include image.html url="/assets/images/2025-09-11-elis-ranna/elis-ranna_09.jpg" caption="Vid rännans start övergår anmarschen nästan obemärkt i leden. Efter att ha gått inknutna över glaciären släpper vi ut allt rep och övergår till pitchad klättring strax efter insteget. Ebba är här i färd med att etablera en standplats och lägga på repbromsen medan jag klättrar vidare." %}

Jag klättrar vidare tills repet nästan är slut, och viker då av in i en liten skyddad nisch under ett överhäng. Skyfflar undan snö och is och finner till min glädje torr klippa med ett par små, vertikala sprickor. Får fast två kilar och bygger ett ankare. Trampar till en liten hylla att stå på. Blir ytterligare en för repet.

"Säkring klar!"

Ebba är snart uppe. Jag lämnar över några kammar och kilar innan hon snabbt påbörjar andra replängden. Efter några meter försvinner hon bakom ett utskjutande klipparti. Jag står kvar och matar ut rep.

Under tiden vi klättrat har ett moln har dragit in och omslutit oss. Den storslagna utsikten som nyss gjorde mig sällskap är borta. Jag betraktar de inbäddade stenformationerna omkring mig, försjunker i vindlande tankar. Försvinner bort en stund. Så hör jag Ebbas röst genom dimman. Jag river ankaret, gör mig redo att klättra.

{% include image.html url="/assets/images/2025-09-11-elis-ranna/elis-ranna_10.jpg" caption="Ebba leder andra replängden. Snart försvinner hon upp bakom det utskjutande klippartiet." %}

Standplatsen jag kommer upp till är mitt på en luftigt snökam. Framför oss gapar ett brant schakt innan rännan forsätter efter ett tiotal meter. Jag klättrar varsamt ner från kammen. Tassar försiktigt ut över avgrunden, försöker känna med fötterna om det finns is eller klippa under snön som stupar tvärt under mig. Känner inget. Letar med yxorna längs klippan ovanför, skrapar försiktigt bort is och snö och försöker hitta något att haka fast i. Rör mig långsamt i sidled, metodiskt. Lyckas banka fast en ispitong. Andas ut. Traverserar vidare med förnyad tillförsikt.

Där rännan åter tar vid möts jag av en blå isvägg. Jag svingar yxorna trevande, osäker på isens tjocklek och kvalitet, men till min lättnad sitter de stadigt. Stegjärnen biter. Jag får fram en skruv. Har låga förväntningar, men den sitter bra. Klipper repet. Känns med ens väldigt tryggt efter den prekära traversen. Klättringen flyter på. Tio meter högre upp avtar lutningen något och jag fortsätter på snö. Platsen och känslan är surrealistisk. Allt är vitt och grått. Snö och is hänger som draperier över mig, under mig. Till vänster ett stort, vitt tomrum. Det är tyst och stilla — vinden kommer inte åt oss här — och utan att jag har märkt det har det börjat snöa.

{% include image.html url="/assets/images/2025-09-11-elis-ranna/elis-ranna_11.jpg" caption="Efter en prekär travers bjuder den tredje replängden på fin isklättring." photo_credit="Ebba Orava" %}

Efter en stund hittar jag ännu en gång lägligt en standplats i en skyddad nisch på högersidan, gräver och hittar torr klippa. En kam och en kil blir ett bra ankare. Jag vänder mig om och ser Ebba långt under mig på snökammen, ropar och börjar ta in det som återstår av repet. Inom kort står vi tillsammans och rasslar en stund med kilar och kammar innan Ebba fortsätter vidare.

{% include image.html url="/assets/images/2025-09-11-elis-ranna/elis-ranna_12.jpg" caption="Ebba gör sig redo att följa tredje replängden." %}

Fjärde replängden visar sig också vara den sista, och bjuder på snöklättring rakt upp till hängdrivan vid rännans slut. Lyckligtvis visar sig drivan vara ganska beskedlig just här, och det tar inte särskilt lång tid för Ebba att gräva sig igenom den med yxan. Från min skyddade plats ser jag snöklumpar komma farande förbi i en strid ström innan de far över rännans kant och störtar ner mot glaciären långt nedanför. Så försvinner Ebba genom hålet i hängdrivan och tar sig upp på den breda topppryggen varifrån hon i god stil säkrar mig med en hip belay från en grop i snön.

{% include image.html url="/assets/images/2025-09-11-elis-ranna/elis-ranna_13.jpg" caption="Som tur är visar sig toppdrivan inte utgöra något större hinder. Ebba gräver sig snabbt igenom den med yxan." %}

När jag kommer upp möts jag av den milsvida utsikten åt söder och väster. Vinden slår emot mig med lekfull iver. Jag är glad och lättad över att klättringen är avklarad, och inser först nu att jag nog har varit ganska hispig och spänd inför dagens äventyr. Trots att Helags med sina 1797 m.ö.h. är den högsta svenska fjälltoppen söder om polcirkeln, så är dess mäktiga östvägg inte en plats där det har klättrats särskilt mycket om vintrarna. Vad jag känner till har Elis ränna bara en tidigare vinterbestigning (den lär ha gjorts på tidigt sjuttiotal) och den vetskapen har kanske bidgragit till en oro hos mig över att svårigheterna och riskerna med äventyret skulle vara större än behållningen. Å andra sidan misstänker jag att det inte har klättrats mycket i Helags överhuvudtaget genom åren, så att dra slutsatser om enskilda leders genomförbarhet utifrån historiska bedrifter blir nog ofta missvisande. Och vilken behållning man har av en utflykt är ju i vilket fall en högst personlig sak.

Klockan är strax efter två nu. Klättringen har tagit knappt två och en halv timme från insteget. Enligt prognosen ska vädret gradvis bli sämre under eftermiddagen, men toppen är bara ett hundratal meter bort så vi traskar upp och tar några bilder innan vi påbörjar vandringen ner. Nu följer vi normalvägen, rundar grytan på sydsidan i snäll lutning, hela tiden med östväggen nära inpå. Jag stannar några gånger och tar bilder. Väggen ser vild och lynnig ut. Tidigare idag tog den emot oss med öppna armar, men redan nu har vinden börjat lasta nya lager snö på drivorna som ruvar längs dess vassa krön. Vita tungor sträcker sig över stupet, dansar fram och tillbaka i byarna. Lavinfaran lär öka under natten och morgondagen, och i övermorgon blir det storm på fjället. Dörren till östväggen kommer att stängas för en tid. Vem vet när den öppnas nästa gång?

{% include image.html url="/assets/images/2025-09-11-elis-ranna/elis-ranna_14.jpg" caption="Efter att ha klättrat i lä på östväggen möter vi en tilltagande vind på toppryggen. På nedvägen har vi som tur är vinden i ryggen ända fram till fjällstationen." photo_credit="Ebba Orava" %}

Det dröjer inte länge förrän vi har knatat ner till skidorna. Snön bär hela vägen, och vi hittar genast fram till stenblocket nedanför renstängslet där vi stod i förmiddagssolen bara några timmar tidigare. Stegjärnen åker ner i ryggsäckarna och skidorna åker på. Vinden har ökat i styrka, snön yr och sikten är tidvis obefintlig. Så flackar det ut och fjällheden ligger framför oss. Med vinden i ryggen susar jag fram över den istäckta marken. Jag kan se stugorna. De är alldeles nära nu.
