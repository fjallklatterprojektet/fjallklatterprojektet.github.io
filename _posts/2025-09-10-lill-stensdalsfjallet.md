---
layout: post
title: Lill-Stensdalsfjällets näsa
author: Olle Eriksson
date: 2025-09-10
type: Turskildring
summary: Scrambling uppför Lill-Stensdalsfjällets östra näsvinge och sedan vidare till toppen, september 2025.
---

Tanken var att starta tidigt, men jag var trött och valde att sova. Nu är det redan efter lunch, och runt nio blir det mörkt. Jag är inte överdrivet förtjust i att springa på fjället, men ska jag hinna dagens tur är jag så illa tvungen. Letar fram lilla ryggsäcken, trycker ner ett par smörgåsar, några bars, en halvliter vatten, karta, en tröja och en buff innan jag drar på mig trailskorna och lubbar ut till bilen.

En halvtimme senare står jag på parkeringen vid ledcentralen i Vålådalen. Börjar gå längs leden till Stensdalsstugorna, joggar här och var där stigen är fin och inte för brant. Vädret är vackert. Septembersolen tränger ner mellan tallarna och Vålån brusar en bit bort. Snart är jag på kalfjället, sedan ner i björkskogen igen, över bron över Tvärån, och strax därefter är jag framme vid Stensdalsstugorna. Sätter mig på storstugans terrass och käkar en smörgås, pratar lite med två vandrare som njuter av värmen efter dagens etapp, hälsar på stugvärden.

{% include image.html url="/assets/images/2025-09-10-lill-stensdalsfjallet/lill-stensdalsfjallet_01.jpg" caption="Leden från Vålådalen till Stensdalsstugorna går genom tall- och granskog, sedan genom björkskog upp på fjället. Här med Stor-Stensdalsfjället (1419 m.ö.h.) i bakgrunden." %}

{% include image.html url="/assets/images/2025-09-10-lill-stensdalsfjallet/lill-stensdalsfjallet_02.jpg" caption="Lill-Stensdalsfjället (1414 m.ö.h.) dominerar utsikten från Stensdalsstugorna. Toppen är till vänster, men det är den utstickande näsan i bildens mitt som är dagens huvudsakliga utflyktsmål." %}

Fortsätter över bron över Stensån, sedan nån kilometer längs leden till Gåsen innan jag viker av söderut bland björkar och ris, tar av skor och strumpor för ett litet vad, och börjar streta i slänten upp mot Lill-Stensdalsfjällets näsa.

{% include image.html url="/assets/images/2025-09-10-lill-stensdalsfjallet/lill-stensdalsfjallet_03.jpg" caption="Vacker björkskog i Stensdalen." %}

{% include image.html url="/assets/images/2025-09-10-lill-stensdalsfjallet/lill-stensdalsfjallet_04.jpg" caption="Strax uppströms sammanflödet med Stensån tar jag tar av mig skor och strumpor och vadar över bäcken som kommer porlande från Lill-Stensdalen." %}

Lill-Stensdalsfjället borde egentligen heta något annat. Något kortare och snärtigare och mindre styvmoderligt. Bland alla fjäll i området så är hon det mest dramatiska och omedelbart igenkännbara, med sin säregna näsa som stroppigt sticker ut över Stensdalen och som syns i skarp profil från många platser i Vålådalen. Stor-Stensdalsfjället, på andra sidan Stensdalen, är en handfull meter högre, men upplevs snarast som en flack och lågmäld förtopp till Östra Bunnerstöten (1502 m.ö.h.) som ruvar längre in i Stor-Stensdalen. Lill-Stendalsfjället är mycket mer prominent och iögonfallande, tronar ensam och trygg mellan Lill-Stensdalen och Låtedalen, och dominerar utsikten från Stensdalsstugorna med sin näsa som brant reser sig rakt över Stensån, och grytan med sina lavingator strax bakom som vintertid bjuder in till fin och brant skidåkning. Kanske Stensdalsstöten hade varit ett mer passande namn?

Hur som helst så har jag länge undrat över huruvida det går att hitta fin klättring på Lill-Stensdalsfjällets näsa. Särskilt den östra näsvingen ser inbjudande ut. I en fin båge rundar den det till synes lodräta partiet rakt under nästippen. Idag ska jag göra ett försök att ta mig upp den vägen.

{% include image.html url="/assets/images/2025-09-10-lill-stensdalsfjallet/lill-stensdalsfjallet_05.jpg" caption="Leden följer östra kammen/näsvingen upp längs Lill-Stensdalsfjällets näsa. De brantaste klippartierna kan kringgås till höger (väster)." %}

Jag är nu åter på kalfjället och för en stund blir terrängen något flackare. Framför mig reser sig näsan brant. Min tänkta färdväg ser särskilt brant ut, men jag noterar att man enkelt ser ut att kunna kringgå svårigheterna till höger (väster) om det skulle bli nödvändigt.

Så börjar jag klättra. Klippan är förvånansvärt fast, och möjligheterna att välja olika vägar är många. Klippartier varvas med mossiga ramper och avsatser, men om man vill kan man enkelt hitta längre partier som bjuder på fin scrambling. Ungefär halvvägs upp blir det ordentligt brant. Jag traverserar vänster under ett överhäng och klättrar försiktigt upp i ett hörn, sedan på sva med dragning åt höger (grad 3) innan klättringen blir enklare igen.

Sedan följer ett parti med vandring och scrambling om vartannat innan det åter brantar på strax innan nästippen. En lös och blöt ränna mellan två klippformationer ser ut som en enkel — men otrevlig — väg uppåt. Jag väljer istället att gå till höger över en svaplatta med en tydlig spricka (grad 3). Så är jag uppe vid röset, ställer mig och pustar ut en stud, njuter av utsikten, tittar ner på stugorna där jag satt och fikade ett par timmar tidigare.

{% include image.html url="/assets/images/2025-09-10-lill-stensdalsfjallet/lill-stensdalsfjallet_06.jpg" caption="Halvvägs upp på näsan passeras ett brantare parti med klättring runt grad 3." %}

{% include image.html url="/assets/images/2025-09-10-lill-stensdalsfjallet/lill-stensdalsfjallet_07.jpg" caption="Nästan uppe! Jag tittar ner längs kammen från en hylla precis ovanför en svaplatta med en tydlig spricka." %}

Jag övervägen att gå direkt ner till Lill-Stensdalen och sedan följa samma väg tillbaka till parkeringen som på hitvägen. Det känns dock en aning oinspirerat, så jag väljer istället att fortsätta upp på Lill-Stensdalsfjällets topp (1414 m.ö.h.), för att sedan gå österut, korsa Låtedalen och ansluta till leden från Vålåstugorna vid Smällhögarna.

Från nästippen till toppen är det mestadels vandring i blockterräng. Vinden viner, men den är sydlig och varm. Runt femtiden tar jag en bild på toppröset med Vålådalen i bakgrunden innan jag ger mig i färd med nedstigningen mot Låtedalen, som är brant till en början men snart flackar ut. Låtedalen är vacker (som alltid) och lättvandrad. Jag känner mig djärv och hoppar på stenar över Tvärån (samma namn, men det här är en annan å än den jag passerade tidigare under dagen), håller höjd i Smällhögarnas nordsluttningar och står så efter en del knogande och gruffande äntligen på leden.

{% include image.html url="/assets/images/2025-09-10-lill-stensdalsfjallet/lill-stensdalsfjallet_08.jpg" caption="På vägen tillbaka följer jag leden som går från Vålåstugorna till Vålådalens ledcentral. Den går bitvis på spång över vackra fjällmyrar. I bakgrunden syns Södra Kyrkstensskaftet (1210 m.ö.h.), vid vars fot man finner den märkliga Kyrkstenen." %}

Jag ömsom går, ömsom joggar ner längs leden. Kroppen börjar kännas trött, längtar efter mat. Klockan är åtta när jag lufsar in på parkeringen, nästan sju timmar efter att jag startade. Jag sjunker ner på en bänk, märker först nu att jag är genomvåt av svett. Från fjällstationen en bit bort hörs skratt och glada röster. Jag torkar ansiktet med ett nästan torrt hörn av tröjan och ler.
