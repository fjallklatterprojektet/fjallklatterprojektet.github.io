---
layout: post
title: Sömlingshågna
author: Olle Eriksson
date: 2025-10-16
type: Turskildring
summary: Scrambling på Sömlingshågna, september 2025.
---

Vad heter det vackert rundade fjäll som reser sig över trädtopparna på andra sidan myren? Jag har ingen karta i fickan, så istället halar jag upp telefonen och startar PeakFinder.[^1] Väntar ett ögonblick innan GPS:en har hittat min position. "Stor-Uckuvålen", läser jag på skärmen.

Jag befinner mig i Vedungsfjällens naturreservat, på gränsen mellan Dalarna och Härjedalen. Här finns karaktäristiskt rundade lågfjäll — som, vilket exemplet ovan visar, inte alltid förärats med särskilt smickrande namn, även om till exempel Fonnfjället och Vedungfjället utgör lysande undantag — mellan gungande myrar och krumma och krokiga skogar. Det är inte ett område som är känt för sin klättring — faktum är att reservatets föreskrifter förkunnar att här minsann inte är tillåtet att "i bergsstup ägna sig åt bergsklättring",[^2] hur man nu ska tolka en sådan, minst sagt kryptisk, formulering — men jag är hur som helst här för att undersöka möjligheterna till enklare scrambling.

Siktet är för dagen inställt på Sömlingshågna, som är ett för området osedvanligt brant fjäll i reservatets nordligaste del, och som tillika med sina 1196 m.ö.h. lär vara Dalarnas näst högsta topp (efter Storvätteshågna, 1204 m.ö.h.). Särskilt dess sydöstsluttning ser ut att kunna erbjuda intressanta vägar upp mot toppen. Det är i varje fall vad jag har kunnat utröna från diverse bilder som jag har hittat under min research. Själv har jag aldrig varit i just det här området förut, så är nu glad att äntligen få göra det bekantskap.

Färden började för någon timme sedan i Storfjäten och har sedan fortsatt upp genom skogslandskapet längs en bitvis rejält blöt led och under en grå himmel. Kom iväg något senare än planerat, och avstånden har också visat sig vara aningen längre än vad jag hade räknat med, så för att slippa gå i mörker på tillbakavägen försöker jag raska på så gott det går. Nu är jag redan uppe på kalfjället, och efter några slafsiga kilometer blir leden efterhand betydligt torrare. Jag ökar tempot ytterligare något. 

Fonnfjället rundas snart på östra sidan. Flackare här, och efter ett litet krön ger sig Sömlingshågnas säregna profil äntligen till känna. Det är ett vackert fjäll, och den gnutta leda och olust som jag känt i uppförsbackarna försvinner genast vid dess åsyn och ersätts av den välbekanta blandning av lätt oro och försiktig optimism som brukar infinna sig när man närmar sig det okända — kanske rentav vådliga — och samtidigt lockande som i sitt lynniga samspel utgör äventyrets — vare sig det är stort eller litet — själva kärna.

En stund senare står jag vid rastskyddet vid Hågntjärn och spanar ut över sjön mot sydöstsluttningen efter en lämplig väg till toppen. Undertill omfamnas fjällsidan av en bred rasbrant, som likt en haklapp hänger nedanför uppbrutna klippartier, genomdragna av gräs- och mossbevuxna rännor som snirklar sig vidare uppåt. Själva toppen är dock svår att urskilja härifrån, emedan sluttningens skarpa krön bildar en platt rygg som breder ut sig likt en takås utan några framträdande höjdskillnader.

{% include image.html url="/assets/images/2025-10-16-somlingshagna/somlingshagna_01.jpg" caption="När man närmar sig Hågntjärn från söder möts man av Sömlingshågnas sydöstsluttning som, likt ett jättelikt sadeltak, dramatiskt reser sig över landskapet." %}

Det ser löst ut. Otrevligt. Men längre österut, nära högerkanten, är rasbranten mindre markant, och fläckar av växtlighet bildar grönbruna mattor mellan block och skravel. Kanske är klippan fastare där? Min blick söker sig uppåt. Där kan man urskilja något som liknar ett slags svag kam eller pelare som ser ut att bestå av mestadels sammanhängande klippartier och som leder hela vägen mot toppen. Kanske man kan ta sig upp där? Och går det inte så är det nog enkelt att därifrån runda branten och komma upp längs toppryggen norrifrån. Så får det bli.

Så knatar jag iväg genom björkskogen. Viker av från leden, över den trivsamt porlande bäcken och upp längs den svagt markerade åsen öster om Hågntjärnen. Tempot avtar i takt med att lutningen ökar. Skogen blir glesare, sen är den bakom mig. Framför mig slingrande band av skravel. Jag går försiktigt över lösa stenar. De är alla täckta av lavar; ett bra tecken, då det betyder att de måste ha legat här länge, och att det därför också måste ha varit länge sedan något rasade ner här.

{% include image.html url="/assets/images/2025-10-16-somlingshagna/somlingshagna_02.jpg" caption="På platser i rasbranten med mer vegetation kan man gissa att klippan ovanför är fastare. Här framträder ett slags svag kam eller pelare bestående av sammanhängande klippartier som sträcker sig diagonalt uppåt och som ser ut att kunna erbjuda en väg till toppen." %}

Grå klippor reser sig brant över mig mot en lika grå himmel. En diagonal ränna som på håll såg inbjudande ut visar sig vara lös och otrevlig. Jag får försöka gå runt istället. Något längre till höger hittar jag enklare terräng, tar hjälp av händerna för att hålla balansen, letar mig varsamt upp på pelaren. Brant vandring övergår i enklare klättring och scrambling, som övergår i högar av block, som övergår i mossiga ramper om vartannat. Jag följer pelaren uppåt. Knackar på klippan för att identifiera lösa stenar och flak. För det mesta är den fast nog.

{% include image.html url="/assets/images/2025-10-16-somlingshagna/somlingshagna_03.jpg" caption="Utskjutande klippartier reser sig brant över mig när jag börjar gå upp i sluttningen." %}

{% include image.html url="/assets/images/2025-10-16-somlingshagna/somlingshagna_04.jpg" caption="Bitvis är det hyfsat brant och fin scrambling, och händerna kommer till nytta i vissa passager." %}

Ungefär en halvtimme håller jag på i branten. Sedan avtar lutningen. En lättnad sprider sig i kroppen samtidigt som landskapet öppnar sig åt alla håll. Toppen är platt och odramatisk, men utsikten är hänförande. Vedungsfjällen breder ut sig åt söder. I norr avtecknar sig Hovärken, grann och mallig i solljuset, mot det i skuggorna ruvande Sonfjället. Västerut, mot en blekgul himmel, syns Sølens förföriskt vackra silhuett, och en bit längre norrut kan man skönja de höga topparna i Rondane, nästan sexton mil bort.

Det blåser snålt. Vinden river i molnen och blå himmel börjar skymta genom revorna. Jag drar upp huvan, tar några bilder vid toppröset och knatar sedan vidare en bit i sydvästlig riktning, spanar ner mot Hågntjärnen och rastskyddet där jag stod bara en stund tidigare. När toppryggen smalnar av och det börjar bli brantare söker jag mig ner åt höger (västerut) i eländig blockterräng, med siktet inställt på Hågnvallen i skogen nedanför. Skråar fram och tillbaka nedför den lösa fjällsidan utan att hitta någon särskilt bra väg. En bit innan trädgränsen blir underlaget mer lättvandrat, och jag sätter fart ner mellan björk och gran.

{% include image.html url="/assets/images/2025-10-16-somlingshagna/somlingshagna_05.jpg" caption="Utsikt mot nordöst längs Sömlingshågnas platta topprygg. Molntäcket har börjat skingras och solen far fram över fjällsidorna." %}

Just som skogen börjar tätna skymtar jag en byggnad mellan stammarna, och strax därefter står jag bland de gamla fäbodarna i Hågnvallen. Härifrån ska det enligt kartan finnas en led tillbaka mot Storfjäten via Kölstugan, men efter en stunds resultatlöst letande ger jag upp, tar ut en kompassriktning och sätter av i obanad terräng. Med lite tur kanske leden dyker upp så småningom. Och gör den inte det så var det väl detsamma.

Färden fortsätter vidare nedåt, men flackare nu. Grenar och buskar snärjer armar och ben, och barr och ris börjar samlas och skava i skorna. Så övergår skogen gradvis i ett vidsträckt myrlandskap. Jag gungar fram, försöker hitta torra stråk att följa. När jag når fram till vid vadet över Sömlingan är skorna ändå så blöta att jag inte ids ta av dem. De torkar ändå snabbt.

Just som jag är i färd med att gå ner i vattnet ser jag en antydan till röd markering på en trädstam. Måste vara en ledmarkering, men inte ens med största välvilja kan jag urskilja någon antydan till stig. Verkar inte vara en särskilt välvandrad färdväg.

{% include image.html url="/assets/images/2025-10-16-somlingshagna/somlingshagna_06.jpg" caption="Sömlingan flyter lugnt ned mot Lofssjön. Här med Sömlingshågnas västsluttning i bakgrunden." %}

På andra sidan Sömlingan väntar en lång uppförsbacke som leder upp på Fonnfjällets västsida. Här och var ser jag gamla ledmarkeringar, och ibland tycker jag mig nästan kunna se stigen, men så försvinner den spårlöst igen, uppäten av vegetationen. Vidare upp precis över trädgränsen — några renar tittar förstrött efter mig när jag passerar — och sedan åter ner i björk- och granskogen.

Efter några kilometer sammanfaller sommarleden med vinterleden. Här är det mer vältrampat, och ibland får jag till och med njuta av att gå på spång över blöta partier. Molntäcket har spruckit upp nu, och kvällssolens strålar söker sig trevande ner genom grenverket och bildar pölar av ljus på den ristäckta marken. Jag sörplar i mig de sista dropparna ur vattenflaskan och kommer så plötsligt på att några oätna mackor från i morse ligger kvar och väntar i bilen. Med solen i ögonen och nyfunnen motivation ökar jag än en gång takten och traskar nöjd och belåten vidare mot parkeringen i Storfjäten.

{% include image.html url="/assets/images/2025-10-16-somlingshagna/somlingshagna_07.jpg" caption="Kvällssolen förgyller tillbakafärden, och sista biten är leden vältrampad och fin och går bitvis på spång över små myrar i skogslandskapet." %}

[^1]: PeakFinder är en app för att identifiera bergstoppar: [https://www.peakfinder.com](https://www.peakfinder.com).

[^2]: Vedungsfjällens reservatföreskrifter finns att läsa på Länsstyrelsen Dalarnas hemsida: [https://www.lansstyrelsen.se/dalarna/besoksmal/naturreservat/vedungsfjallen.html](https://www.lansstyrelsen.se/dalarna/besoksmal/naturreservat/vedungsfjallen.html).
