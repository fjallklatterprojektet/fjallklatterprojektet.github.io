---
layout: post
title: Klippfjället
author: Olle Eriksson
date: 2025-12-28
type: Turskildring
summary: Isklättring på Klippfjällets sydvägg 9:e december 2025.
---

Temperaturen ligger runt nollan. Det är en bit in i december men Malgomaj ligger fortfarande öppen — hösten och förvintern har varit milda. Snötyngda granar gör mig sällskap i natten, ser förstrött på när jag susar förbi. Ett par decimeter nyfallen snö bäddar in landskapet. Det är rofyllt, men väcker samtidigt en oro. Snötäcket på kalfjället kan vara instabilt, och förhållandena längs min tänkta tur — som går i lavinterräng — kan vara problematiska. Men det beror på en mängd olika faktorer, och jag kan hur som helst inte göra någon bedömning nu utan får vänta tills jag är på plats.

Jag passerar Stalon, sedan Dikanäs, och någon gång efter nio är jag framme vid vandrarhemmet i Kittelfjäll. De enda gästerna för natten är jag och ett par hantverkare som är där i jobb. Jag bär in alla prylar i rummet, lokaliserat köket och öser i mig en tallrik tortellini med pesto. En stund senare står jag i duschen. Plötsligt hör jag ett klick och det blir genast mörkt. Tafatt viftandes för att aktivera timern stapplar jag runt i det kolsvarta rummet innan jag kommer ihåg att jag via SMS tidigare under dagen blivit informerad om att Vattenfall har ett planerat strömavbrott mellan 23 och 05. Klockan måste precis ha slagit 23. Skit också! Jag står i mörkret och skrattar åt situationen, och känner mig sedan fram längs väggen och lyckas samla ihop kläderna från bänken där jag lagt dem och handduken, torkar mig hjälpligt och letar mig sedan tillbaka till rummet där jag snabbt hittar pannlampan i en överfull plastback bland yxor och karbiner.

I pannlampans sken packar jag ryggsäcken inför morgondagen. Fyra isskruvar, några pitonger, ett gäng kilar och ett par hexor ifall jag måste fira av. Ett trettiometers halvrep får räcka. Det kommer att ta tid om jag måste baila från väggen, men möjligheten kommer i alla fall att finnas. Förstärkningsplagg, extra handskar och mössa, en drickyoghurt och en halvliter vatten, och så spänner jag fast yxorna och hjälmen och känner mig hyfsat nöjd med resultatet.

Alarmet väcker mig åtta. Det är mörkt och dimmigt ute och jag är fortfarande trött (gjorde misstaget att gå till sängs med Jane Austen, så det blev inte mycket sömn). Snoozar nån kvart innan jag inser att jag måste upp om jag ska ha en chans att hinna innan mörkret faller — dagarna är förtvivlat korta nu! På med kläder och häller i mig lite yoghurt till frukost och sen sitter jag snart i bilen på väg till Grönfjäll, omkring femton minuter bort.

Väl framme vid parkeringen i Grönfjäll har dimman börjat lätta något, och jag kan se konturerna av fjäll på andra sidan dalen. Jag byter till pjäxor, väljer de gamla skidorna, fäster de svårt slitna stighudarna och trampar iväg längs leden. Klockan är halv tio. Solen går ner en stund före två. Det ger mig några timmar av dagsljus. Det kanske räcker.

{% include image.html url="/assets/images/2025-12-28-klippfjallet/klippfjallet_01.jpg" caption="Snötyngda granar kantar leden från Grönfjäll upp mot Grantonskalet och Klippfjället." %}

Leden går vackert mellan vita granar. Någon har hunnit före mig. I ett par hundra meter följer jag ett löst skidspår, antagligen inte mer än en dag gammalt. Det känns betryggande på något sätt. Sedan viker spåret av österut mellan träden och jag fortsätter rakt fram, norrut.

Efter en stund ser jag så framför mig mellan träden Klippfjällets sydvägg resa sig på andra sidan dalen. Toppen är gömd någonstans i molnen som tar vid just där de branta klippartierna slutar, och som på ett olycksbådande sätt suddar ut krönet som markerar övergången till de flackare sluttningarna ovanför. Mitt mål för dagen är att klättra huvudisen, som bildas ungefär mitt på syväggen. Men nu är hela fjällsidan vit av nyfallen snö och det är svårt att bedöma isförhållandena, åtminstone på så stort avstånd. Ett par kilometer senare börjar lägesbilden klarna något. Isen ser välutvecklad ut, särskilt i den nedre delen. Högre upp finns ett brantare parti där isen ser mycket fin ut, men i övrigt är den övre delen mer svårbedömd. Här och var ser jag mörk klippa där snön inte fått fäste, och jag misstänker att klättringen på sina håll kan vara tunn eller mixad.

{% include image.html url="/assets/images/2025-12-28-klippfjallet/klippfjallet_02.jpg" caption="Mellan björkarna kikar Klippfjället fram på andra sidan dalen. Molntäcket döljer toppen, men den branta sydväggen syns i sin helhet." %}

Leden fortsätter västerut, in i Grantonskalet, men innan dess viker jag av åt nordöst och siktar mot den blockbeströdda sluttningen rakt under sydväggen. Jag korsar bäcken, som här och var syns forsa fram där snön ännu inte har hunnit bilda bryggor, och fortsätter sedan genom björkskogen. Snön är djupare här, och förrädiskt lös. Skidorna sjunker djupt, fastnar i snåriga buskar och kilar fast mellan begravda stenar. Trots att väggen är nära känns avståndet plötsligt stort, och fastän ansträngningen är påtaglig går det plågsamt långsamt. Hjärtat bultar, svetten svider i ögonen, och när jag försöker torka bort den med tröjärmen märker jag att tyget redan är genomblött.

{% include image.html url="/assets/images/2025-12-28-klippfjallet/klippfjallet_03.jpg" caption="Dagens mål är att klättra huvudfallet på Klippfjällets sydvägg. På avstånd är isen svårbedömd. Det första intrycket är ändå att den borde vara klätterbar, trots att den på sina håll ser något tunn ut. Mot slutet kan ett brantare parti urskiljas." %}

Så tar björkskogen äntligen slut, och färden fortsätter upp för sluttningen över och mellan block av alla storlekar. Snön är fortsatt lös och bär dåligt. Ibland suckar den och sätter sig. Skidorna skrapar och halkar mot stenarna. Jag vill svära högt, men känner att det inte tjänar nåt till när jag inte har nån kamrat med som kan höra min klagan. Lyckligtvis hittar jag småningom stråk mellan blocken där snön är mer pålitlig, och så står jag till slut under väggen, strax intill huvudisens insteg.

Isen ser utan tvekan klätterbar ut. I alla fall till en början. De övre partierna är fortfarande svåra att bilda sig en uppfattning om. Hon är halv tolv nu. Den tunga anmarschen har tagit längre tid än jag hade räknat med. Det i kombination med molnen, som fortfarande ligger som ett lock alldeles ovanför väggens krön, har flera gånger fått mig att fundera på att vända. Jag vill inte riskera att fastna i en whiteout högre upp när det börjar mörkna. Särskilt inte med tanke på att jag är osäker på den lämpligaste väger ner. Tankarna far runt i huvudet, tvivel slår rot och jag börjar spana efter en lämplig väg ner. Kanske man kan få några svängar mellan stenarna?

{% include image.html url="/assets/images/2025-12-28-klippfjallet/klippfjallet_04.jpg" caption="Från insteget ser isen inbjudande ut. Till en början är den ganska flack för att sedan bli brantare mot slutet." %}

Tankeprocesser är inte alltid enkla att begripa, och utan att riktigt förstå vad som slutligen får mig att fatta beslutet att fortsätta uppåt, står jag hur som helst femton minuter senare med hjälm, stegjärn och sele på, yxorna i händerna och skidor och stavar fastspända på ryggsäcken. Jag gräver mig framåt, uppåt, några tiotal meter i djup snö tills yxorna äntligen får bita i hård is. Oron och obeslutsamheten försvinner i samma stund som jag börjar klättra. Världen omkring försvinner, och kvar finns bara yxorna och stegjärnen som hugger och sparkar i isen.

Till en början går det väldigt snabbt. Jag klättrar rakt upp. Isen är mjuk och medgörlig under sitt tunna vita täcke, rörelserna automatiska, behagliga: hugg, spark, spark, hugg, spark, spark. Vid en snötäckt hylla stannar jag upp, vänder mig om och inser att jag redan är högt över sluttningen nedanför. Vevar med armarna, känner blodet och värmen strömma ut i händerna.

Högre upp ser jag en bred pelare som ser ut att erbjuda en relativt enkel väg genom det brantare, övre partiet. Jag tar sikte på den och klättrar diagonalt till höger genom ett avsnitt med tunnare is och inslag av klippa som lömskt gömmer sig under snön. Ett par gånger studsar yxorna mot sten, men i övrigt är klättringen odramatisk. Ett snöfält som såg oskyldigt och beskedligt ut på avstånd visar sig bestå av dubbelis, med en centimetertjock, hård skorpa över vit, fluffig snö. Med stor försiktighet tar jag mig förbi, ser till att om möjligt hela tiden ha en yxa i fastare is.

{% include image.html url="/assets/images/2025-12-28-klippfjallet/klippfjallet_05.jpg" caption="Klättringen flyter på fint, och snart har yxornas och stegjärnens rytm tystat ner alla tvivel och funderingar som alltid tycks infinna sig när man närmar sig insteget. Inom några minuter befinner jag mig redan högt över omgivningarna." %}

Eter att ha tagit mig upp genom ett slags ränna mellan två utstickande bulor, står jag till sist under vad som verkar vara ledens krux: det omkring tio meter höga, branta ispartiet i den övre delen. Isen är vacker, solid, klarblå. Till en början vertikal i fem, sex meter, sedan lika mycket till men något flackare. Den breda pelare som jag siktat på tycks även efter besiktning på närmare håll vara ett bra alternativ. En snabb utvärdering av alternativen följer — inget av dem faller mig i smaken — sedan jag sätter igång. Yxor och stegjärn möter isen med dova dunsar, letar sig högre, för mig ständigt uppåt. Jag andas djupt, låter andetagen bestämma takten. Så blir det flackare. Först bara en aning. Sedan en hel del. Den blå isen försvinner under vit snö. Några meter till, framåt, uppåt, och så är klättringen över. Framför mig leder en svag, flack och stenig rygg upp till en platå under toppen, som nu skymtar genom det dis ännu ligger kvar efter att molntäcket som tidigare vilade där långsamt har lösts upp.

Jag vänder mig om. Från min plats bland stenarna på ryggen kan jag blicka ut över ett storslaget, svartvitt landskap som breder ut sig under mig, över skogar och fjäll i präktig vinterskrud. I söder har molnen skingrats en aning, och den lågt stående decembersolens strålar — helt befriade från värme — sätter himlen i brand bakom mjuka fjälltoppar och färgar dalarnas dis i röda och rosa nyanser. Vinden kommer åt mig nu, och med den kommer genast kylan, så jag sätter mig snart åter i rörelse för att få upp värmen, fortsätter upp längs ryggen en bit, tills stenarna blir färre och snön djupare. Här sätter jag på mig skidorna, sveper min drickyoghurt och fäster yxorna på ryggsäcken innan jag fortsätter på skrå i västlig riktning på jakt efter en lämplig väg ner till Grantonskalet och vinterleden mot Grönfjäll.

{% include image.html url="/assets/images/2025-12-28-klippfjallet/klippfjallet_06.jpg" caption="Från toppen av leden njuter jag av den milsvida utsikten mot söder. Solens strålar har precis börjat leta sig ner genom sprickorna i molntäcket och ger färg åt det annars övervägande svartvita landskapet." %}

Klättringen har inte tagit mycket mer än en halvtimme, och jag överväger möjligheten att besöka Klippfjällets topp innan jag beger mig nedåt igen. Men vägen upp ser stenigt och eländig ut, och jag känner att jag redan har plågat mina skidor tillräckligt under dagens tur, så jag bestämmer mig för att spara toppen till ett senare tillfälle och istället försöka ta mig ner till parkeringen innan mörkret lägger sig. Med lite tur kanske jag slipper leta fram pannlampan!

Jag tar mig upp på en liten höjd och tar av stighudarna. Ganska snart visar det sig att snötäcket är bedrägligt tunt, och vägen ner till leden blir en övning i att inte köra på stenar. Vid nåt tillfälle är åkningen hyfsat bra, och jag får några svängar i fin snö, men i övrigt blir det ett åk jag helst glömmer. När det flackar ut förlänger jag stavarna och lyckas staka i god stil nästa hela vägen fram till leden. Därefter åker stighudarna på igen, och jag följer leden tillbaka i maklig takt, med otaliga stopp för att skrapa av den snö som nu till mitt stora förtret plötsligt fastnar under hudarna i tid och otid. Hur som helst når jag efter någon kilometer fram till mina spår från förmiddagen, och sedan dröjer det inte länge innan jag är tillbaka i Grönfjäll. Jag glider in på parkeringen strax före två under en blekrosa himmel, svettig och glad och med siktet inställd på en lång och varm dusch som inte behöver avbrytas i förtid på grund av Vattenfalls planerade strömavbrott.

{% include image.html url="/assets/images/2025-12-28-klippfjallet/klippfjallet_07.jpg" caption="Skymningsljuset ger Grönfjäll en mjuk och sagolik framtoning när jag glider in mot parkeringen, lättad och glad efter en fin tur och nöjd över att inte ha behövt plocka fram pannlampan." %}

Längs vägen tillbaka till Kittelfjäll står fyra älgar och tittar lojt på mig innan de mjukt och ledigt traskar in mellan träden. De är de enda levande varelser jag har sett idag. Om några veckor kommer skoterfolket och skidåkarna, men nu är det lågsäsong, och man kan ännu skida helt ostörd i Västerbottensfjällen. Jag rullar vidare genom skymningen, ensam igen, på väg mot dusch och middag.
