---
layout: post
title: Himmelsraften
author: Olle Eriksson
date: 2025-09-08
type: Turskildring
summary: Paddling över Mjölkvattnet, sedan klättring på Himmelsraftens sydvägg, september 2025.
---

Halv fem glider jag in på parkeringen vid Östersund C. Det är torsdag i början på september, och ovanligt mycket folk i rörelse. En grupp vandrare med stora ryggsäckar rör sig mot stationshuset. Andra står och väntar på perrongen. Jag har just varit på Jula i Lillänge och köpt en kanotvagn. Den ska jag och Ebba använda för att släpa upp en kajak till Mjölkvattnet i kväll. Kvaliteten på vagnen känns sådär, men den har två hjul som rullar så det ska nog gå fint.

Norrtåget från Sundsvall kommer in ett par minuter senare. Ebba vinkar glatt när hon kliver av. Ett stopp på Ica Maxi för att fylla på fikaförråden, sen ruller vi ut på E14 mot Krokom för att därifrån fortsätta mot Olden och vidare till parkeringen vid bommen längs vägen till Mjölkvattnet. Strax efter sju är vi framme, och runt halv åtta har vi byggt ihop kajaken (en Klepper Aerius II) och surrat fast den på vagnen.

{% include image.html url="/assets/images/2025-09-08-himmelsraften/himmelsraften_01.jpg" caption="Ebba surrar fast kajaken på vagnen på parkeringen vid bommen längs vägen mot Mjölkvattnet. Snöpligt nog har jag inte fått med mig samtliga kajakdelar. Bland annat saknas rodret, båda sitsarna och stommens akterdel. Lyckligtvis går det att få kajaken sjöduglig i alla fall." %}

De sex kilometrarna till sjön avverkas snabbt i gott sällskap. I pannlampornas sken letar vi tältplats, och finner till slut en lämplig plätt alldeles intill ett slags öppen förrådsbyggnad vid en stor grusplan. Inte särskilt idylliskt, men i kväll jagar vi inga stilpoäng. Jag reser tältet medan Ebba kokar upp vatten. Sen äter vi frystorkat, snackar om lite av varje och tittar förstrött på höstens första, solkiga norrsken.

{% include image.html url="/assets/images/2025-09-08-himmelsraften/himmelsraften_02.jpg" caption="Ett svagt norrsken solkar natthimlen, och signalerar tillsammans med stjärnorna mörkrets återkomst. Sommarens ljusa nätter är nu ett minne blott." %}

Morgonen därpå gör vi oss ingen brådska. Jag går igenom packningen och lastar den i kajaken. Lägger liggunderlaget i botten för att göra det lite mjukare att sitta. Nån gång efter tio tar vi de första paddeltagen. Mjölkvattnet ligger blank, och några kilometer bort reser sig Himmelsraften — dagens mål — brant från dess östra strand. Snart kommer jag in i paddeltagens rytm. En vit renkalv står på en stenig udde och glor på oss. Vi glor tillbaka. Så springer den bort över myren och försvinner mellan björkarna.

Efter en stund korsar vi sjön och börja spana efter lämpliga landstigningsplatser. Högt ovanför oss vräker sig branta stup ner mot skogsklädda slänter, och vi rådslår om hur man enklast tar sig upp mot topparna, som nu snorkigt sträcker på sig efter att tidigare ha gömt sig bland molnen.

{% include image.html url="/assets/images/2025-09-08-himmelsraften/himmelsraften_03.jpg" caption="Topparna tittar fram efter att tidigare ha gömt sig bland molnen. Himmelsraftens säregna profil sveper brant uppåt från sjön, och kulminerar i den förtopp som är dagens mål. Den faktiska toppen, som når 1211 m.ö.h. någon kilometer längre österut, är mer anspråkslös." %}

Lite efter elva styr vi in i en rund, gruskantad vik, går i land och drar upp kajaken bland stenarna på stranden. Jag spänner repen på ryggsäcken och börjar gå. Skogen, som såg ogenomtränglig ut från kajaken, visar sig till min förvåning vara mycket lättgådd. Gamla granar står på artigt avstånd från varandra och lämnar plats för salsliknande rum, sammanbundna av djurstigar, där mossor, ris och ormbunkar pryder golven utan att nämnvärt hindra vår framfart.

{% include image.html url="/assets/images/2025-09-08-himmelsraften/himmelsraften_04.jpg" caption="Vi går i land i en grund, grusig vik och drar upp kajaken bland stenarna. En del av packningen lämnas här för att göra ryggsäckarna lättare inför den stundande stigningen." %}

{% include image.html url="/assets/images/2025-09-08-himmelsraften/himmelsraften_05.jpg" caption="Granskogen under Himmelsraften är förvånansvärt ljus och lättvandrad." %}

Ebba traskar efter mig, sedan jämsides, sedan stegar hon hurtigt genom ett stort blockfält rakt upp i branten medan jag försiktigt letar mig fram bland träden längre till höger. Vi är redan högt över sjön, och de försynta granarna har gradvis ersatts av snårig björkskog. Snart dyker blöta, hala svaplattor upp mellan grenarna framför mig. Vore synnerligen oklokt att försöka ta sig över dem, så jag tvingas ut bland blocken. Jag följer Ebba till en liten men brant ravin som vi klättrar på vänster sida, sedan upp längs något slags bred rygg som högre upp smalnar av innan den leder oss intill en ynklig bäck genom en trång passage mellan branta klippor. Så öppnar sig kalfjället framför oss, och plötsligt befinner vi oss rakt under den praktfulla sydväggen.

{% include image.html url="/assets/images/2025-09-08-himmelsraften/himmelsraften_06.jpg" caption="Ebba klättrar enkelt upp ur den ravin som markerar slutet på blockfälten." %}

{% include image.html url="/assets/images/2025-09-08-himmelsraften/himmelsraften_07.jpg" caption="På andra sidan Mjölkvattnet reser sig Mjölkvattsfjället (1248 m.ö.h.), som vintertid bjuder på fin skidåkning. Kommungränsen mellan Åre och Krokom går mitt i sjön, så att Mjölkvattsfjället ligger i Åre kommun och Himmelsraften i Krokoms kommun." %}

Himmelsraften har ett rykte om sig att vara ett fint klätterfjäll, men trots att det är tämligen enkelt att ta sig hit (åtminstone med svenska fjällklättermått mätt), så är det anmärkningsvärt svårt att hitta information om klättringen. Förutom några rader på Östersunds klätterklubbs hemsida så har jag knappt hittat någonting om klättringen; endast något obesvarat foruminlägg med frågor samt några blogginlägg om fjällöpning och vandring som på sin höjd tangerar ämnet. Kanske är det av denna anledning som det känns märkligt, nästintill overkligt, att nu för första gången stå rakt under den omtalade sydväggen. Klippan är ljus och verkar fast, med inbjudande sprickor och kaminer som sträcker sig uppåt bland skarpa ramper, hörn och dieder. Den luddighet och otydlighet som ofta kännetecknar svensk fjällklättring finns inte här. Tydliga linjer framträder överallt, och ögat kan obehindrat söka vägar mot toppen.

Vi fortsätter upp i slänten under väggen. Förmiddagens moln har fått nog och dragit vidare, och solen gassar från en klar himmel. Inga träd som ger skugga här, och vinden kommer inte åt. Svetten droppar från näsan. Att vi redan är en bit in i september märks inte. Höstens friska luft låter vänta på sig i år.

Ett par diagonala sprickor i ett gulaktigt klipparti fångar vårt intresse. Vi bestämmer oss för att göra ett försök, och strax står vi inknutna vid insteget. Jag går först. Rackets kilar och kammar klirrar och rasslar. Vad som såg enkelt ut på avstånd visar sig snart vara oväntat besvärligt. Det är rejält brant, sprickorna är blöta och mossiga, och ett par flak som först ser fina ut låter obehagligt ihåliga när jag knackar på dem. Jag ropar ner till Ebba, innan jag försiktigt klättrar tillbaka. Vi får hitta en annan väg.

En stund senare är det Ebba som ger sig iväg uppför en mossig ramp. Jag står nedanför och matar ut rep genom repbromsen. Nu går det bättre. Vi har valt att försöka kringgå det branta insteget på höger sida och sedan via ramper och hyllor traversera vänster till ett svaparti med tydliga sprickor. Ebba drar trevande i mossan. Den är mjuk men ibland också bedrägligt hal, och här sitter den löst mot underlaget. Så samlar hon sig och klättrar avspänt vidare. Snart hör jag henne ropa "Lägg av!", och gör mig redo att följa.

{% include image.html url="/assets/images/2025-09-08-himmelsraften/himmelsraften_08.jpg" caption="Första replängden följer mossiga ramper diagonalt åt vänster till en standplats i fint läge på en hylla under en svaplatta genomkorsad av sprickor." %}

Jag kommer strax upp till standplatsen på en grön hylla under en stor svaplatta. Ebba har redan spanat in nästa replängd och berättar hur hon har tänkt att vi ska fortsätta. Min tur att leda nu. Denna replängd är enastående, luftig och ihållande på fantastisk klippa längs vertikala och diagonala sprickor. Resterande två replängder leder Ebba. Först över hyllor och ramper, genom en liten kamin upp till ett brantare parti, sedan via en aningen motsträvig spricka till en högertravers och vidare till ihållande men trivsam klättring rakt upp i fallinjen. Några gånger hamnar vi fel, får backa och leta oss vidare längs andra vägar, men det är hela tiden välsäkrat och känns aldrig vådligt.

{% include image.html url="/assets/images/2025-09-08-himmelsraften/himmelsraften_09.jpg" caption="Jag pustar ut och njuter av utsikten efter att ha tagit mig igenom ett kort krux i början av andra replängden." %}

{% include image.html url="/assets/images/2025-09-08-himmelsraften/himmelsraften_10.jpg" caption="Tredje replängden traverserar vänster längs ramper och genom en liten kamin. Ebba leder snabbt och säkert." %}

Utsteget är strax intill toppen. Det kommer plötsligt. Klättringen är ihållande ända tills man kliver över kanten. Vi skrattar och fistbumpar och börjar genast packa ihop rep och annan utrustning inför nedfärden, trycker i oss några gifflar, tar lite vatten. Solen har gått i moln och det har börjat blåsa, och värmen som nyss plågade oss känns nu avlägsen. Jag springer upp och lägger handen mot toppröset, tar några bilder, och sen påbörjar vi nedfärden.

{% include image.html url="/assets/images/2025-09-08-himmelsraften/himmelsraften_11.jpg" caption="Standplats alldeles under toppen. I bakgrunden reser sig Himmelsraftens högre toppar, men vi är klara för dagen och nöjer oss med att betrakta dem på avstånd." %}

{% include image.html url="/assets/images/2025-09-08-himmelsraften/himmelsraften_12.jpg" caption="Topo som visar leden vi klättrade på Himmelsraftens sydvägg den 5 september 2025. Totalt klättrade vi fyra replängder, och ledens längd torde vara omkring 150 meter. Ledbeskrivning: (1) Uppför ramper till standplats på hyllan under svaplattan. (2) Längs sprickor uppför svaplattan till standplats på rymlig hylla. (3) Längs ramper och hyllor med dragning vänster, genom liten kamin till standplats på hylla. (4) Uppför kort diagonal spricka till hylla, sedan travers åt höger ett tiotal meter, därefter rakt upp. Standplats på hylla intill toppen." %}

Det går snabbt att ta sig ner. Sydväggen kringgås enkelt åt öster i en båge som leder oss tillbaka insteget där vi stod bara några timmar tidigare. Vi fortsätter ner mot skogen, väljer en annan väg i flackare terräng förbi den lilla ravinen, fumlar bland lösa stenar i blockfälten, traskar bekvämt genom den granna granskogen. Någonstans längs vägen börjar ett lätt regn falla. Det mesta är alltså som det brukar vara.

Vi når sjön alldeles vid viken där kajaken ligger uppdragen på stranden. På tillbakavägen har vi motvind, men paddlingen tar ändå inte mer än nån timme. Vid halv åtta är vi åter vid nattlägret, och bestämmer oss efter kort överläggning för att knata tillbaka till parkeringen och ta bilen hem redan ikväll istället för att sova ännu en natt i tält. Snabbt river vi tältet, surrar kajaken på vagnen och ger oss iväg i skymningen.

{% include image.html url="/assets/images/2025-09-08-himmelsraften/himmelsraften_13.jpg" caption="På vägen tillbaka över Mjölkvattnet stannar vi till en stund för att från första parkett betrakta Himmelsraftens karaktäristiska silhuett." %}

Och här hade vårt äventyr kunnat vara slut, men ödet ville annat, och halvvägs till parkeringen vid bommen går följaktligen kanotvagnen sönder. Underbart! Aluminiumstagen som håller hjulen på plats har vikt sig uppåt av den packade kajakens tyngd kombinerat med det ständiga guppandet längs grusvägen, vilket har resulterat i hjul som pekar rakt ut och ett stöd som ständigt släpar i backen. Jag svär inombords, försöka låta bli att låta less och irriterad. Misslyckas givetvis.

För att minska belastningen på vagnen lastar vi ur så mycket vi kan ur kajaken och tar det på ryggen, och efter lite pustande och stånkande lyckas jag hjälpligt bända tillbaka hjulen till sina ursprungliga positioner. Vi fortsätter. Jag försöker undvika potthålen i vägbanan. Hoppas på det bästa. Fyrtiofem minuter senare ser vi bommens reflexer skimra i ljuset från pannlamporna. Det känns riktigt bra. Trötta men glada plockar vi isär kajaken och lastar in den och all packning i bilen.

Vi susar iväg genom natten. Nästa anhalt Järpen. Där väntar pasta och tomatsås och en välförtjänt dusch.
